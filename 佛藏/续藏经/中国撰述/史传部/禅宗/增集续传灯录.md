续藏经   增集续传灯录 
   明 文琇集 
   
　　增集续传灯录序 
　　间读司马迁《孔子世家》，赞谓“读孔子书，想见其为人。适鲁，观仲尼庙堂、车服、礼器，诸生以时习礼其家，祇回留之不能去。”至谓“天下王侯贤人甚众，当时则荣，没则已焉。孔子布衣，传十余世，学者宗之。” 
余己丑，住吴之灵岩山，永乐间为南石和尚道场，读和尚语录，想见其人。庚子，虞山钱宗伯惠我二书：一曰《增集续传灯录》，出南石和尚；一曰《山庵杂录》，出恕中和尚。读二书，又想见许古人。恕中前住瑞岩，南石前住灵岩。余在吴、在越，实主二岩於二老俱为前后住持，以余想见二老想见许古人，则知后人则想见今人，感慨略同也。书止四世，虽文献未备，典则可征。后学宗之，足起支离泛滥之习。今世禅壳子其有瘳哉！后三年，以《增集续传灯录》先付诸梓而序之。 
　　前住天台瑞岩宝林净土寺后学灵岩弘储书。 

　 - 增集续传灯录序 
　　余於少壮时，尝阅秀紫芝《人天宝鉴》，其序有云“先德有善，不能昭昭於世者，后学之过也”。及观《五灯会元》，若妙峰、北磵、松源、破庵诸老宿，皆未登此书，乃有撰述之志。於是凡见禅宗典籍及塔铭行状，自宋季及元以来，诸硕德言行超卓者，遂笔之。迨今越三十余年矣，但不能遍历江湖访而求之，於心未慊。故於永乐乙未，移书诸大方尊宿，幸籍灵谷幻居和尚、天童即庵和尚展转搜讨，继而又得郡人吴道玄亦为博寻遗籍，仅有所成，遂用铨次。窃观《续传灯录》於《五灯会元》后，若大鉴第十八世至二十世曾收三世，柰收之未尽，已收者亦言行太略，今於所收外又增入之，故云《增集续传灯录》。噫！凡着述者言必尚文，余媿乏於文，然吾宗直指单传之道，所贵直书以显其旨趣耳，亦何假乎文哉！惟吾门通宗者鉴诸。 
　　永乐十五年(丁酉)三月径山禅寺前住持比丘文琇书。 

增集续传灯录凡例 

宋景德中，沙门道原所集《景德传灯录》者，其立名甚当，况有所据。后来诸师所集，或名《续灯》，或名《联灯》《普灯》《广灯》，虽各有意趣，然终欠纯一。 
　　大报恩寺重刊《大藏经》新收《续传灯录》，其立名亦甚定当，但此书成於仓卒，所收太略，自大鉴第十八世至二十世三世，止收得四十一人有机缘语句，其他皆空名而已。况四十一人中差悞又多，今於《续传灯录》所收外又增集之，故名《增集续传灯录》。采集规矩并依传灯录例，以宗旨为要。若行业超卓，堪为世范，及传宗宗师，略载出处，以为后人矜式，他不具录。传受世代但据大鉴，不言南岳青原者，其有意也。盖吾宗本一祖所出，何须分作五派，徒涉支离，曾无意谓。今之所收故不分也。增集始自大鉴第十八世，其不能齐於一世而止者，盖大慧虎丘二师而下，传受世代延促不同故。大鉴第十八世内有二十一人已见五灯会元，今复列於传次者，贵便於披阅也。各於目录名下注云旧传。　　 
        《续传灯录》中有传者，於目录名下注云“续传”。 
　　《续传》中差悞者，今考而正之，目录名下注云“增正”。 
　　《续传》中太略者，今复补入，目录名下注云“增备”。 
据各处祖图及与前辈讲明，止得其名不见机缘语句及塔铭行状者，今但列名於目录中，庶见传流，有自后之好事者能搜访补入为幸。大鉴第十七世虽已具收於《五灯会元》，其间亦有收不尽者，今别集作一编目曰《会元补遗》，以俟后之重刊《五灯会元》者增入，庶不泯灭。　 
　未详法嗣者效传灯录例别附于卷末。 

增集续传灯录目录(原在每卷初今合集于兹) 

卷第一 
大鉴下第十八世 
　天童应庵华禅师法嗣(嗣虎丘) 
　　天童密庵咸杰禅师　南书记 
　　侍郎李浩居士(已上三人旧传)　光孝善登禅师 
　　严康朝教授　凤山守诠禅师(此后无传) 
　　禾山心鉴禅师　智者满禅师 
　育王佛照光禅师法嗣(嗣大慧) 
　　灵隐妙峰之善禅师(续传)　净慈北磵居简禅师(增备) 
　　径山浙翁如琰禅师(增备)　天童无际了派禅师(增正) 
　　东禅性空智观禅师(续传)　上方朴翁义铦禅师(增备) 
　　育王退谷义云禅师　育王秀嵓师瑞禅师 
　　育王孤云权禅师　云居率庵梵琮禅师 
　　育王空叟宗印禅师　灵隐铁牛印禅师 
　　石庵正玸禅师　天童海门师齐禅师 
　　径山少林妙嵩禅师(此后无传) 
　　虎丘镜中大禅师 
　东林卍庵颜禅师法嗣(嗣大慧) 
　　公安遁庵祖珠禅师　汀州报恩法演禅师 
　　净慈肯堂彦充禅师　智者元庵真慈禅师 
　　(已上四人旧传)　昭觉绍渊禅师(续传) 
　　徽州简上座　万年荷屋常禅师(此后无传) 
　　积善道昌禅师　保福清皎禅师 
　　护圣麟庵开禅师　栖贤辩禅师 
　西禅懒庵需禅师法嗣(同) 
　　鼓山木庵安永禅师　龙翔栢堂南雅禅师 
　　天王志清禅师　剑南安分庵主(已上旧传) 
　教忠晦庵光禅师法嗣(同) 
　　法石中庵慧空禅师　净慈混源昙密禅师 
　　(已上旧传)　青原信庵唯禋禅师 
　　道一维那(无传) 
　东禅蒙庵岳禅师法嗣 
　　鼓山宗逮禅师(旧传)　径山寓庵德潜禅师 
　　鼓山石庵知玿禅师　白云师沼禅师(无传) 
　西禅此庵净禅师法嗣(同) 
　　乾元钝庵宗颕禅师(旧传)　中济无禅立才禅师 
　　华严别峰云禅师 
　华藏遁庵演禅师法嗣 
　　何山月窟慧清禅师　育王法明禅师(此后无传) 
　　南禅大用禅师　移忠得一禅师 
　开善谦禅师法嗣(同) 
　　吴十三道人(旧传) 
　天童无用全禅师法嗣(同) 
　　育王笑翁妙堪禅师(增备)　灵隐石鼓希夷禅师 
　　雪窦野云处云禅师　雪峰灭堂了宗禅师 
　　盘山思卓和尚　止庵居士钱象祖 
　可庵然禅师法嗣(同) 
　　如如居士颜公 
　隐静圆极岑禅师法嗣(嗣云居如) 
　　福严礼禅师(无传) 
　道场无庵全禅师法嗣(嗣育王裕) 
　　华藏伊庵有权禅师(旧传) 
　双林用禅师法嗣(嗣云居悟) 
　　三峰印禅师(旧传) 
　大沩行禅师法嗣(嗣大沩果) 
　　德山子涓禅师(旧传)　德山师本禅师(此后无传) 
　　无为悟禅师　永福衡禅师 
　净慈水庵一禅师法嗣(嗣育王裕) 
　　天童息庵达观禅师　仰山简庵嗣清禅师 
　　瑞岩顺和尚(此后无传)　承天湛和尚 
　径山别峰印禅师法嗣(嗣华藏民) 
　　金山退庵道奇禅师　金山蓬庵永聪禅师 
　玉泉穷谷琏禅师法嗣(嗣大沩果) 
　　玉泉希[泳-永+严]禅师(无传) 
　万年心闻贲禅师法嗣(嗣育王谌) 
　　龙鸣在庵贤禅师　大沩[日*夷]庵鉴禅师 
　　(已上二人旧传)　天童雪庵从瑾禅师 
　　投子淳禅师(无传) 
　大洪老衲证禅师法嗣(嗣大沩果) 
　　万寿月林师观禅师　玉泉恩禅师(此后无传) 
　　丞相益国周公　监丞成乘周公 
　雪庭裕禅师法嗣(裕嗣万松秀　秀嗣雪岩满　满嗣玉山体　体嗣大明宝　宝嗣青劦辩 
　　　辩嗣鹿门觉　觉嗣芙蓉楷) 
　　灵隐泰禅师(无传) 
　楚安方禅师法嗣(嗣文殊道) 
　　和庵若禅师(此后无传) 
　慈化普庵肃禅师法嗣(嗣黄龙忠) 
　　佛慧清禅师(此后无传)　铁牛礼禅师 
　　盘龙和光世禅师　讷僧俊禅师 
　灵隐东谷光禅师法嗣(嗣明极祚) 
　　天宁直翁一举禅师 
　天童长翁净禅师法嗣(嗣足庵鉴) 
　　承天孤蟾莹禅师(此后无传)　石林秀禅师 
　焦山或庵体禅师法嗣(嗣护国元) 
　　天童痴钝智颕禅师　天童茨庵尧禅师 
　　万寿无证了修禅师(此后无传) 
　　雪峰云禅师 
　龟峰晦庵光禅师法嗣(嗣乌巨行) 
　　径山蒙庵元聪禅师　雪峰累庵元肇禅师 
　　(此后无传)　报恩智因禅师 
　　樵隐居士陈安节 
　灵瑞肱禅师法嗣(嗣云居悟) 
　　福严杰禅师(无传) 
　云居蓬庵会禅师法嗣(嗣石头回) 
　　万松坏衲大琏禅师 
　天童慈航朴禅师法嗣(嗣育王谌) 
　　雪窦僧彦禅师(此后无传)　太平韶和尚 
　径山石桥宣禅师法嗣(嗣华藏民) 
　　古樵侃禅师(无传) 
　竹林宝禅师法嗣(嗣懒牛和和嗣天目齐) 
　　竹林安禅师(无传) 
卷第二 
大鉴下第十九世 
　天童密庵杰禅师法嗣 
　　灵隐松源崇岳禅师(续传)　卧龙破庵祖先禅师(增备) 
　　龟峰曹源道生禅师(增备)　天童枯禅自镜禅师(同) 
　　净慈潜庵慧光禅师(增正)　隐静万庵致柔禅师(同) 
　　灵隐笑庵了悟禅师　蒋山一翁庆如禅师 
　　承天铁鞭允韶禅师　约斋居士侍郎张公镃 
　　业海茂禅师(此后无传)　栢庭文禅师 
　灵隐妙峰善禅师法嗣 
　　径山藏叟善珍禅师(续传)　净慈东叟仲颕禅师 
　　龙济友云宗鍪禅师　雪峰霜林果禅师(此后无传) 
　　无方安禅师　雪翁立禅师 
　净慈北磵简禅师法嗣 
　　育王物初大观禅师(续传)　万寿石楼明禅师(无传) 
　径山浙翁琰禅师法嗣 
　　径山偃溪广闻禅师(增备)　虎丘枯桩昙禅师 
　　径山淮海元肇禅师(增备)　灵隐大川普济禅师(增备) 
　　净慈介石朋禅师(增备)　天童辨山仟禅师 
　　虎丘东山道源禅师　大慈芝嵓慧洪禅师 
　　寿国梦窗嗣清禅师　龙溪文禅师 
　　孤岩启禅师(此后无传)　渊叟源禅师 
　　法藏闻禅师　草堂隆禅师 
　　承天琏禅师 
　天童无际派禅师法嗣 
　　天宁无境彻禅师　鳌峰定禅师 
　　雪窗日禅师(无传) 
　育王秀岩瑞禅师法嗣 
　　瑞岩无量寿禅师(增备) 
　育王空叟印禅师法嗣 
　　道场别浦法舟禅师　无极观禅师 
　径山少林嵩禅师法嗣 
　　无尘净禅师(无传) 
　鼓山木庵永禅师法嗣 
　　净慈晦翁悟明禅师(续传)　承天一庵法坚禅师(无传) 
　青原信庵禋禅师法嗣 
　　青原正庵宗广禅师 
　乾元钝庵颕禅师法嗣 
　　鼓山宗鉴禅师(此后无传)　白云讷庵仁禅师 
　何山月窟清禅师法嗣 
　　雪峰北山信禅师 
　育王笑翁堪禅师法嗣 
　　黄龙东湖祥禅师(无传) 
　天童息庵观禅师法嗣 
　　虎丘[仁-二+幻]堂善济禅师(续传)　华藏纯庵善净禅师 
　　天衣啸岩文蔚禅师　柏岩凝和尚 
　　断崖躬禅师(此后无传)　万寿独山礼禅师 
　　复川源禅师　无芳觉禅师 
　金山退庵奇禅师法嗣 
　　灵隐高原祖泉禅师 
　万寿月林观禅师法嗣 
　　黄龙无门惠开禅师(增备)　石霜竹岩妙印禅师(增备) 
　　囊山孤峰德秀禅师　鸿福嵩严师洸禅师(无传) 
　灵隐秦禅师法嗣 
　　还源遇禅师(无传) 
　天宁直翁举禅师法嗣 
　　天童云外云岫禅师(续传) 
　天童痴钝颕禅师法嗣 
　　径山荆叟如珏禅师(增备)　雪峰大梦德因禅师 
　　虎丘不传务本禅师(此后无传) 
　　光孝伊庵玉禅师　南翁明禅师 
　竹林安禅师法嗣 
　　海西容庵海禅师(无传) 
　福严礼禅师法嗣 
　　半山嵩山晁禅师(无传) 
卷第三 
大鉴下第二十世 
　灵隐松源岳禅师法嗣 
　　天童天目文礼禅师(增备)　道场运庵普岩禅师(增备) 
　　江心石岩希琏禅师(同)　金山掩室善开禅师(续传) 
　　华藏无得觉通禅师(续传)　瑞岩少室光睦禅师(同) 
　　道场北海悟心禅师　雪窦无相范禅师 
　　瑞岩云巢岩禅师　雪窦大歇谦禅师 
　　净慈谷源道禅师　虎丘蒺藜昙禅师 
　　诺庵肇和尚 
　卧龙破庵先禅师法嗣 
　　径山无准师范禅师(增备)　灵隐石田法熏禅师(同) 
　　云居即庵慈觉禅师　大慈独庵道俦禅师 
　龟峰曹源生禅师法嗣 
　　径山痴绝道冲禅师(增备) 
　天童枯禅镜禅师法嗣 
　　育王寂窗有照禅师　净慈清溪沅禅师 
　　法石愚谷智禅师　西禅月潭圆禅师 
　　报恩太古先禅师　公安虚溪锡禅师 
　　岊翁淳禅师　高峰崇禅师 
　　无巳谦禅师(无传) 
　隐静万庵柔禅师法嗣 
　　虎丘双杉元禅师 
　育王物初观禅师法嗣 
　　径山晦机原熙禅师(增备)　用潜明禅师(无传) 
　径山藏叟珍禅师法嗣 
　　径山原叟行端禅师(增备)　曹溪觉禅师(无传) 
　净慈东叟颕禅师法嗣 
　　江山一山了万禅师(增备)　岳林栯堂益禅师(同) 
　　智者云屋自间禅师 
　龙济友云鍪禅师法嗣 
　　赣州彻庵见禅师(无传) 
　无方安禅师法嗣 
　　枯木荣禅师 
　灵隐大川济禅师法嗣 
　　天童石门来禅师　雪窦野翁炳同禅师 
　　蒋山东叟恺禅师(无传) 
　径山偃溪闻禅师法嗣 
　　径山云峰妙高禅师(增备)　何山铁镜至明禅师 
　　天童止泓鉴禅师　雪峰平楚耸禅师(此下无传) 
　　北禅毒果因禅师　南山寿禅师 
　径山淮海肇禅师法嗣 
　　虎丘孤岩启禅师(无传) 
　净慈介石朋禅师法嗣 
　　灵隐悦堂祖誾禅师(传续) 
　天童辨山仟禅师法嗣 
　　圆通雪溪逸禅师 
　天宁无境彻禅师法嗣 
　　灌溪昌禅师　南浦遵禅师(无传) 
　无尘净禅师法嗣 
　　光孝玉涧莹禅师(无传) 
　雪峰北山信禅师法嗣 
　　大庆尼了庵智悟禅师 
　荐福无文璨禅师法嗣 
　　圆通玉崖振禅师(此下无传) 
　　荐禅定山一禅师　别翁总禅师 
　华藏纯庵净禅师法嗣 
　　雪峰石翁玉禅师　天童西江谌禅师(此下无传) 
　　月溪清禅师　天宁勤禅师 
　　荐福祥禅师 
　灵隐高原泉禅师法嗣 
　　宝林无机禅师 
　黄龙无门开禅师法嗣 
　　护国臭庵宗禅师　慧云无传祖禅师 
　　华藏瞎驴见禅师　无疑定禅师(此下无传) 
　　赵信庵居士 
　石霜竹岩印禅师法嗣 
　　直翁圆藏主(无传) 
　囊山孤峰秀禅师法嗣 
　　鼓山皖山止凝禅师　双林一衲戒禅师 
　还源遇禅师法嗣 
　　淳拙才禅师(无传) 
　天童云外岫禅师法嗣 
　　雪窦无印大证禅师(续传)　独木升禅师(此下无传) 
　　愚庵省禅师　大方聘禅师 
　径山荆叟珏禅师法嗣 
　　中竺空岩有禅师 
　雪峰大梦因禅师法嗣 
　　风旛空山中禅师(此下无传)　愚叟智禅师 
　　古泉锡禅师 
　海西容庵海禅师法嗣 
　　庆寿中和璋禅师 
卷第四 
大鉴下二十一世 
　天童天目礼禅师法嗣 
　　育王横川如珙禅师　净慈石林行巩禅师 
　　天宁氷谷衍禅师　虎丘云耕靖禅师 
　　翠岩守真禅师(此后无传)　月庭华禅师 
　道场运庵岩禅师法嗣 
　　径山虚堂智愚禅师　天童石帆衍禅师 
　金山掩室开禅师法嗣 
　　径山石溪心月禅师 
　华藏无得通禅师法嗣 
　　径山虚舟普度禅师 
　雪窦大歇谦禅师法嗣 
　　承天觉庵梦真禅师　惠严象潭泳禅师 
　　一关溥禅师　国清溪西泽禅师 
　　雪窦霍山昭禅师(无传) 
　瑞岩云巢岩禅师法嗣 
　　万寿讷堂辩禅师　虎丘清溪义禅师 
　净慈谷源道禅慧法嗣 
　　万寿高峰岳禅师　仰山无禅信禅师(无传) 
　径山无准范禅师法嗣(二十人) 
　　仰山雪岩祖钦禅师　净慈断桥妙伦禅师 
　　天童西岩了慧禅师　灵隐退耕宁禅师 
　　天童别山智禅师　天童瑰溪一禅师 
　　天童月坡明禅师　雪窦希叟绍昙禅师 
　　雪峰绝岸可湘禅师　光孝石室辉禅师 
　　国清灵叟源禅师　天童简翁敬禅师 
　　东林指南宜禅师　荐福无文璨禅师 
　　雪窦方岩垠禅师(此后无传)　江心兀庵宁禅师 
　　东山日禅师　石梁忠禅师 
　　顽石玉禅师　剑关益禅师 
　灵隐石田熏禅师法嗣 
　　净慈愚极慧禅师　中竺雪屋珂禅师 
　　国清清虚心禅师(此后无传)　灵隐一如因禅师 
　径山痴绝冲禅师法嗣 
　　神光北山隆禅师　高台此山应禅师 
　　石霜西溪心禅师(此后无传)　育王顽极弥禅师 
　　蒋山正叟心禅师　净慈无文传禅师 
　　开先别翁甄禅师　良山沂禅师 
　育王寂窗照禅师法嗣 
　　道场龙源介清禅师 
　公安虎溪锡禅师法嗣 
　　云山兴禅师(此后无传)　东溪亭禅师 
　径山晦机熙禅师法嗣 
　　龙翔笑隐大欣禅师　保宁仲方天伦禅师 
　　育王石室祖瑛禅师　中竺一关正逵禅师 
　　天衣业海子清禅师　东林东阳德辉禅师 
　　(此后无传)　虎丘雪窗普明禅师 
　　南禅宝洲觉岸禅师　祥符梅屋念常禅师 
　　平川济禅师 
　径山原叟端禅师法嗣 
　　灵隐竹泉法林禅师　径山古鼎祖铭禅师 
　　国清梦堂昙噩禅师　天宁楚石梵琦禅师 
　　径山愚庵智及禅师　万寿行中至仁禅师 
　　径山复原福报禅师　灵隐性原慧明禅师 
　　上竺我庵本无法师　开原愚仲善如禅师 
　　灵隐天镜原净禅师　护圣迪原启禅师 
　　万寿佛初智淳禅师　天宁仲猷祖阐禅师 
　　天宁太古昙徽禅师(此后无传) 
　　开原方崖成大禅师　五峰亢恕普慈禅师 
　　清凉用堂子楩禅师　开化一庵道如禅师 
　江心一山万禅师法嗣 
　　报恩无方智普禅师　云居小隐师大禅师 
　赣州彻庵见禅师法嗣 
　　黄龙空庵了一禅师(无传) 
　雪窦野翁同禅师法嗣 
　　岳林水南湘禅师(无传) 
　径山云峰高禅师法嗣 
　　东林古智哲禅师　中竺一溪自如禅师 
　　径山本源善达禅师　天童怪石奇禅师 
　　龙岩真首座　国清无我亲禅师(无传) 
　天童止泓鉴禅师法嗣 
　　道场玉溪思珉禅师　万寿竺田汝霖禅师 
　何山铁镜明禅师法嗣 
　　恭都寺 
　灵隐悦堂誾禅师法嗣 
　　东林无外宗廓禅师　雪岑立禅师(无传) 
　灌溪昌禅师法嗣 
　　无积聚禅师(无传) 
　天童西江谋禅师法嗣 
　　天宁怪翁祥禅师(此后无传)　旌忠东溪仙禅师 
　华藏瞎驴见禅师法嗣 
　　金芝铁觜念庵主 
　直翁圆藏主法嗣 
　　天宁无能教禅师 
　鼓山皖山凝禅师法嗣 
　　淀山蒙山德异禅师　冶父金牛真禅师(无传) 
　淳拙才禅师法嗣 
　　少林竹庵子忍禅师　历岩稔禅师(无传) 
　中竺空岩有禅师法嗣 
　　真觉原翁信禅师　信翁朝禅师(此后无传) 
　　痴牛愚禅师　明叟宗禅师 
　风旛空山中禅师法嗣 
　　吕铁船居士　南华古衲遵禅师(无传) 
　庆寿中和璋禅师法嗣 
　　庆寿海云印简禅师 
卷第五 
大鉴下第二十二世 
　育王横川珙禅师法嗣 
　　紫箨竺原妙道禅师　保宁古林清茂禅师 
　　保福断江觉恩禅师　开寿商隐予禅师 
　　学士文清公袁桶 
　净慈石林巩禅师法嗣 
　　虎丘东州寿永禅师　净慈东屿德海禅师 
　　穹窿独木林禅师　净光东石契禅师 
　　天宁竺云昙禅师 
　径山石溪月禅师法嗣 
　　西禅栢堂祖森禅师　东林明岩彻禅师 
　　虎丘无机慧禅师　鼓山鼎翁鼐禅师 
　　万寿南州珍禅师　清凉南叟茂禅师 
　　虎丘云谷庆禅师　慧力圆中规禅师 
　　莲峰玉禅师(无传) 
　径山虚堂愚禅师法嗣 
　　虎丘闲极法云禅师　定水宝业道源禅师 
　　净慈灵石如芝禅师　灵岩竹窗喜禅师 
　　雪窦禹溪了禅师　葛庐覃禅师 
　径山虚舟度禅师法嗣 
　　径山虎岩净伏禅师　承天庸叟时中禅师 
　　天童竺西妙坦禅师　灵隐玉山德珍禅师(无传) 
　　疎山楚山端禅师(无传)　德岩佑禅师(无传) 
　　一岩唯禅师(无传) 
　承天觉庵真禅师法嗣 
　　东林泽山戌咸禅师　可庭宗禅师(无传) 
　国清溪西泽禅师法嗣 
　　易无象首座 
　仰山雪岩钦禅师法嗣 
　　天目高峰原妙禅师　径山虚谷希陵禅师 
　　道场及庵信禅师　灵云铁牛持定禅师 
　　高丽铁山琼禅师　药山天隐圆至禅师(无传) 
　　慧力海印昭如禅师(无传)　达本[陡-土+止]崖戒禅师(无传) 
　　华藏无涯浩禅师(无传)　万寿默翁一禅师(无传) 
　　茶陵无学习禅师(无传)　石溪无一全禅师(无传) 
　净慈断桥伦禅师法嗣 
　　净慈方山文宝禅师　净慈古田垕禅师 
　　能仁藏室珍禅师　西禅末宗本禅师 
　　江心啸云庄禅师　光孝雪矶纲禅师 
　　新安雪山昙禅师　隆教绝象鉴禅师 
　　归宗竹屋简禅师　别翁传禅师(此后无传) 
　　雪山泽禅师 
　天童西岩慧禅师法嗣 
　　天童东岩净日禅师　荐福月磵文明禅师 
　　翠岩木庵讷禅师　天宁月舟乘禅师 
　　绝壑淳禅师(无传) 
　灵隐退耕宁禅师法嗣 
　　蒋山月庭忠禅师　中竺旨堂宗禅师 
　天童别山智禅师法嗣 
　　西余竹洲修禅师　西林松岩秀禅师 
　　应叟言禅师(无传) 
　天童环溪一禅师法嗣 
　　承天雪镜明禅师(此后无传)　石梁忠禅师 
　　可堂悦禅师　破衲修禅师 
　　南峰吉禅师 
　雪窦希叟昙禅师法嗣 
　　中吴承天克翁绍禅师(此后无传) 
　　方外圆禅师　绝流慧洇禅师 
　　[仁-二+幻]牛和庵主 
　雪峰绝岸湘禅师法嗣 
　　云叟从禅师(此后无传)　断崖恩禅师 
　净慈愚极慧禅师法嗣 
　　雪峰樵隐悟逸禅师　灵隐竺田悟心禅师 
　　灵隐千濑庆禅师　舜田满禅师 
　　日休一禅师(此后无传)　清拙澄禅师 
　育王顽极弥禅师法嗣 
　　育王东生德明禅师 
　净慈无文传禅师法嗣 
　　净慈石湖美禅师(无传) 
　蒋山正叟心禅师法嗣 
　　石霜玉磵[王*(匆/心)]禅师(此后无传)　云叟庆禅师 
　龙翔笑隐欣禅师法嗣 
　　万寿别传起宗禅师(无传)　天界觉原慧昙禅师 
　　净慈用章廷俊禅师　育王约之崇裕禅师 
　　净慈仲邠克岐禅师　灵隐用贞原良禅师 
　　天界全室宗泐禅师　天界芳林宗鬯禅师 
　　九岩道纯雅禅师　净慈清远怀渭禅师 
　　(此后无传)　承天仲铭克新禅师 
　保宁仲方伦禅师法嗣 
　　奉圣笑庵善愈禅师　灵谷物先仲义禅师(无传) 
　灵隐竹泉林禅师法嗣 
　　鸿福牧隐文谦禅师　虎丘灭宗宗起禅师 
　　慧日昙石德祺禅师　灵隐白云自悦禅师(无传) 
　　虎丘石田隐耕禅师(无传) 
　径山古鼎铭禅师法嗣 
　　径山象原仁济禅师　灵谷天渊清浚禅师 
　　天界白庵万金禅师　万寿本空昙相禅师 
　　万寿泽源慧禅师　灵隐竺昙敷禅师(此后无传) 
　　灵隐性中仁禅师　江心极原智禅师 
　　江心印宗智蜜禅师　虎丘觉原明心禅师 
　国清梦堂噩禅师法嗣 
　　径山岱宗心泰禅师 
　天宁楚石琦禅师法嗣 
　　万寿莹中景瓛禅师 
　径山愚庵及禅师法嗣 
　　灵隐空叟忻悟禅师　天童用愚希颜禅师 
　　庆寿独庵道衍禅师　瑞光希远观通禅师(无传) 
　　虎丘南琛智宝禅师(无传)　巽中宝盈藏主(无传) 
　万寿行中仁禅师法嗣 
　　径山南石文琇禅师　永怀无我普观禅师 
　　虎丘性海善法禅师　天宁雪心明显禅师 
　　示光止庵普震禅师　光孝仲虚广益禅师 
　径山复原报禅师法嗣 
　　疎山天霖弘泽禅师 
　灵隐性原明禅师法嗣 
　　碧峰无作慎行禅师 
　万寿佛初淳禅师法嗣 
　　天宁沧海智宝禅师 
　报恩无方普禅师法嗣 
　　懒牛勤禅师 
　天童怪石奇禅师法嗣 
　　广化宗圣觉禅师　延祥绝海法舟禅师 
　　古心仁藏主 
　万寿竺田霖禅师法嗣 
　　净慈孤峰德禅师(此后无传)　华藏习禅师 
　道场玉溪珉禅师法嗣 
　　天童寿岩智昌禅师　净慈愚溪弘智禅师 
　天宁无能教禅师法嗣 
　　妙果竺源盛禅师 
　冶父金牛真禅师法嗣 
　　太湖无用贤宽禅师 
　淀山蒙山异禅师法嗣 
　　袁州孤舟济禅师(无传) 
　历岩稔禅师法嗣 
　　秋江洁禅师(无传) 
　真觉原翁信禅师法嗣 
　　虎跑止岩普成禅师　广德东海德涌禅师 
　　天池空海本源禅师　乌石杰峰愚和尚 
　　铁关枢禅师(此后无传)　宇中泰禅师 
　庆寿海云简禅师法嗣 
　　海云可庵智朗禅师(此后无传) 
　　赜庵儇禅师 
卷第六 
大鉴下第二十三世 
　紫箨竺原道禅师法嗣 
　　天童了堂唯一禅师　瑞岩恕中无愠禅师 
　　天童木庵司聪禅师　径山大宗法兴禅师 
　　保福一庵如禅师　灵石古帆新禅师 
　　寿昌别源法源禅师(无传) 
　保宁古林茂禅师法嗣 
　　灵岩南堂清欲禅师　龙华会翁清海禅师 
　　仙岩仲谋猷禅师　建长竺仙梵仙禅师 
　　定慧大方因禅师　清凉实庵茂禅师 
　　永福灵江浩禅师(无传) 
　净慈东屿海禅师法嗣 
　　径山悦堂希颜禅师　育王雪窗悟光禅师 
　　育王大千照禅师　穹窿子原自厚禅师 
　　虎丘中行本复禅师　明因天渊湛禅师 
　　万年横江浩禅师　明岩大古熙禅师 
　　宝华枯林泽禅师　翠峰仲谦敏禅师(无传) 
　万寿南州珍禅师法嗣 
　　万寿中峰宗海禅师　无异常禅师(无传) 
　净慈灵石芝禅师法嗣 
　　法喜岳云一嵩禅师 
　径山虎岩伏禅师法嗣 
　　育王月江正印禅师　万寿别岸若舟禅师 
　　径山南楚师悦禅师　宝林明极楚俊禅师 
　　灵隐独孤淳朋禅师　江心无际本禅师 
　　金山即休契了禅师(此后无传) 
　　能仁定门习禅师　无染净禅师 
　　空远义禅师　沧海立禅师 
　承天庸叟中禅师法嗣 
　　万寿荆石琦禅师(无传) 
　天童竺西坦禅师法嗣 
　　龙翔孚中怀信禅师　雪窦华国子文禅师 
　　天童正宗法匡禅师　佛陇行可宜禅师 
　　大慈天宇定禅师(无传) 
　灵隐玉山珍禅师法嗣 
　　龙翔昙芳守忠禅师 
　天目高峰妙禅师法嗣 
　　天目中峰明本禅师　天目断崖了义禅师 
　　中竺布衲祖雍禅师　白云空中以假禅师 
　　辨山千江珂月禅师(无传) 
　径山虚谷陵禅师法嗣 
　　径山竺远正源禅师　仰山了堂圆照禅师 
　　兴圣觉隐本诚禅师　中竺空海念禅师 
　　千福木岩本植禅师　桐江大禅师(此后无传) 
　　唯堂一禅师 
　道场及庵信禅师法嗣 
　　福源石屋清珙禅师　净慈平山处林禅师 
　灵云铁牛定禅师法嗣 
　　般若绝学世诚禅师　南华玄极规禅师(此后无传) 
　　皇庆绝翁绍禅师　江陵古庭越庵主 
　高丽铁山琼禅师法嗣 
　　江陵无闻聪禅师(无传) 
　净慈方山宝禅师法嗣 
　　华顶无见先睹禅师　天宁镜堂古禅师 
　　资福一源灵禅师　广孝秋江湛禅师(无传) 
　　丁生 
　净慈古田垕禅师法嗣 
　　江心东涧洵禅师　古愚存禅师(此后无传) 
　　天有昭禅师 
　归宗竹屋简禅师法嗣 
　　明教如翁申禅师(此后无传)　慧日无禅海禅师 
　天童东岩日禅师法嗣 
　　天童平石如砥禅师　灵岩虚中满禅师 
　　江心无言宣禅师(此后无传)　四祖止堂定禅师 
　　云盖此堂证禅师 
　荐福月涧明禅师法嗣 
　　饶州东山崇禅师 
　蒋山月庭忠禅师法嗣 
　　万寿云西亮禅师(无传) 
　承天克翁绍禅师法嗣 
　　虎丘居中寿宁禅师(无传) 
　天界觉源昙禅师法嗣 
　　天界朴庵行椿禅师(无传)　育王别峰常在禅师(同) 
　　灵谷幻居净戒禅师(同) 
　天界全室泐禅师法嗣 
　　天童佛朗性禅师(无传) 
　灵谷物先义禅师法嗣 
　　净慈祖芳联禅师(无传) 
　慧日昙石祺禅师法嗣 
　　守拙上座 
　天界白庵金禅师法嗣 
　　鸡鸣白石瑄禅师(无传) 
　净慈孤峰德禅师法嗣 
　　灵隐无文本褧禅师(无传)　天宁象初道乾禅师(同) 
　乌石杰峰愚和尚法嗣 
　　福慧克庵和尚 
　铁关枢禅师法嗣 
　　净慈逆川顺禅师 
　海云可庵朗禅师法嗣 
　　华庵满禅师(无传) 
　颐庵儇禅师法嗣 
　　云西安禅师(无传) 
大鉴下第二十四世 
　天童了堂一禅师法嗣 
　　径山敬中普庄禅师 
　瑞岩恕中愠禅师法嗣 
　　灵谷圆极居顶禅师 
　寿昌别源源禅师法嗣 
　　天童左庵原良禅师(无传) 
　灵岩南堂欲禅师法嗣 
　　金山穆庵文康禅师　灵岩天彰文焕禅师 
　虎丘中行复禅师法嗣 
　　虎丘松庵真禅师(无传) 
　径山南楚悦禅师法嗣 
　　灵隐见心来复禅师　承天野舟道间禅师(无传) 
　龙翔孚中信禅师法嗣 
　　万寿天叙宗秩禅师(无传) 
　天童正宗匡禅师法嗣 
　　道场竺芳慕联禅师 
　龙翔昙芳忠禅师法嗣 
　　荐严兰江清濋禅师 
　天目中峰本禅师法嗣 
　　圣寿千岩元长禅师　师林天如维则禅师 
　净慈平山林禅师法嗣 
　　天界易道夷简禅师(无传)　天界止庵德祥禅师 
　虎丘居中宁禅师法嗣 
　　虎丘道立中禅师(无传) 
大鉴下第二十五世 
　圣寿千岩长禅师法嗣 
　　圣恩万峰和尚　松隐唯庵德然禅师 
　　无相居士学士宗濂(无传) 
五灯会元补遗 
大鉴下第十七世 
　华藏明极祚禅师法嗣(祚嗣自得晖) 
　　灵隐东谷光禅师 
　雪窦足庵鉴禅师法嗣(鉴嗣大体玶) 
　　天童长翁如净禅师 
　黄龙牧庵忠禅师法嗣(忠嗣佛眼远) 
　　慈化普庵印肃禅师 
　华藏民禅师法嗣(民嗣圆悟勤) 
　　径山石桥可宣禅师 
　大慧杲禅师法嗣(杲嗣圆悟勤) 
　　径山大禅了明禅师　径山无等有才禅师 
　　径山云庵祖庆禅师　仰山圆禅师 
　　感山云卧晓莹禅师　桐江大悲间禅师 
　　廉苑无言信禅师　舟峰庵主 
　　怀玉山宣首座　修仰书记 
　　关西尼真如　祖麟道者 
　　无际道人　超宗道人 
　灵隐瞎堂远禅师法嗣(远嗣圆悟勤) 
　　湖隐济颠书记 
　慈照纯禅师法嗣(纯嗣天宁党　党嗣白水白　白嗣毗陵真　真嗣泐潭月　月嗣　　琅琊觉) 
　　洞林宝禅师 
未详承嗣附 
　　佛光道悟禅师　玄冥顗禅师 
　　灵云省庵思禅师　寿昌绝照辉禅师 
　　圆通思庵睿禅师　王文献公 
　　丁安人 

　　增集续传灯录目录(终) 

  

　　增集续传灯录卷第一 

　　　　径山兴圣万寿禅寺前住持比丘吴郡文琇集 

　　大鉴下第十八世 


　　天童应庵华禅师法嗣 


　　○四明天童密庵咸杰禅师 

　　福州郑氏子，母梦庐山老僧入舍而生。自幼颕悟，出家为僧，不惮游行，徧参知识。后谒应庵於衡之明果庵，孤硬难入，屡遭呵。一日庵问：“如何是正法眼。”师遽答曰：“破沙盆。”庵颔之。未几辞回省亲，庵送以偈曰：“大彻投机句，当阳廓顶门，相从今四载，征诘洞无痕。虽未付钵袋，气宇吞乾坤，却把正法眼，唤作破沙盆。此行将省觐，切忌便垛根，吾有末后句，待归要汝遵。”出世衡之乌巨，次迁祥符、蒋山华藏，未几诏住径山灵隐，晚居太白。僧问：“虚空消殒时如何？”师曰：“罪不重科。”上堂：“牛头横说竖说，不知有向上关棙子。有般漆桶辈，东西不辨，南北不分，便问如何是向上关棙子，何异开眼尿床。华藏有一转语，不在向上向下，千手大悲摸索不着，雨寒无处晒[日*良](力党反明也)，今日普请布施大众。”良久，曰：“达磨大师无当门齿。”上堂：“世尊不说说，拗曲作直；迦叶不闻闻，望空启告；马祖即心即佛，悬羊头卖狗肉；赵州勘庵主，贵买贱卖，分文不直。祇如文殊是七佛之师，因甚出女子定不得？河天月晕鱼生子，槲叶风微鹿养茸！”上堂，卓拄杖，曰：“迷时只迷这个。”复卓一下，曰：“悟时祇悟这个。迷悟双忘，[累-纟+(大/土)](音粪)扫堆头重添搕[打-丁+(天/韭)]。莫有向东涌西没全机独脱处道得一向底么？若道不得，华藏自道去也!”掷拄杖曰：“三十年后。”上堂，举金峰和尚示众云：“老僧二十年前有老婆心，二十年后无老婆心。”时有僧问：“如何是和尚二十年前有老婆心？”峰云：“问凡答凡，问圣答圣。”曰：“如何是二十年后无老婆心？”峰云：“问凡不答凡，问圣不答圣。”师曰：“乌巨当时若见，但冷笑两声，这老汉忽若瞥地，自然不堕圣凡窠臼。”上堂，举婆子烧庵话。师曰：“这个公案丛林中少有拈提者，杰上座裂破面皮不免纳败一上也要诸方检点。”乃召大众曰：“这婆子洞房深稳，水泄不通，偏向枯木上糁花，寒岩中发焰。个僧孤身逈逈，惯入洪波，等间坐断泼天潮，到底身无涓滴水子。细捡点将来，敲枷打锁则不无二人，若是佛法，未梦见在。乌巨与么提持，毕竟意归何处？”良久，曰：“一把柳丝收不得，和烟搭在玉栏干。”上堂：“动弦别曲，叶落知秋。举一明三，目机铢两。如王秉剑，杀活临时，犹是无风匝匝之波，向上一路，千圣把手共行，合入泥犁地狱。正当与么时合作么生?——江南两浙,春寒秋热。”上堂：“尽乾坤大地唤作一句子，担枷带锁；不唤作一句子，业识茫茫。两头俱透脱，净裸裸赤洒洒没可把，达磨一宗扫土而尽。所以云门大师道：尽乾坤大地无纤毫过患，犹是转句。不见一法，始是半提。更须知有全提底时节，大小云门剑去久矣方乃刻舟！”后示寂，塔于寺之中峰。 

　　○南书记 

　　福州人，久依应庵，於赵州狗子无佛性话豁然契悟。有偈曰：“狗子无佛性，罗睺星入命，不是打杀人，被人打杀定。”庵见，喜其脱略。绍兴末终於归宗。 

　　○侍郎李浩居士 

　　字德远，号正信。幼阅首楞严经如游旧国，志而不忘。造明果，投诚入室。应庵揕(知鸩反击也)其胸曰，侍郎死后向甚么处去？公骇然汗下，庵喝出。公退参。不旬日竟跻堂奥。以偈寄同参严康朝，曰：“门有孙膑铺，家存甘贽妻。夜眠还早起，谁悟复谁迷。”庵见称喜。有鬻胭脂者，亦久参应庵，颇自负。公赠之偈曰：“不涂红粉自风流，往往禅徒到此休，透过古今圈缋后，却来这里吃拳头。” 

　　○衢州光孝百拙善登禅师 

　　和州乌江闵氏子。住后，僧问：“世尊生下，一手指天，一手指地，云：‘天上天下，唯吾独尊。’意旨如何？”师云：“一人传虚，万人传实。”僧云：“有意气时添意气，不风流处也风流。”师云：“赞叹也赞叹不及。”僧云：“只如云门大师道，我当时若见一棒打杀与狗子吃，贵图天下太平。毕竟具什么眼目？”师云：“脑后荐取。”上堂：“白日闹浩浩，夜后静悄悄。长廊走波波，步步无欠少。不识主人翁，全身入荒草。撞着傅大士，问讯维摩老。卧疾毗耶城，几个知天晓。若是过量人，不向那边讨。为什么如此？”喝一喝，云：“下坡不走快便难逢。”颂香林因僧问如何是衲衣下事，曰：“香林腊月火烧山，冷淡家风退步看，闹里忽然轻踏着，方知日午打三更。” 

　　○饶州教授严康朝 

　　湖州长兴人，尝问道於荐福雪堂。及见应庵於报恩，得旨。尝有颂曰：“赵州狗子无佛性，我道狗子佛性有，蓦然言下自知归，从兹不信赵州口。着精神，自抖擞，随人背后无好手。骑牛觅牛笑杀人，如今始觉从前谬。”时大慧在梅阳，严以此颂寄呈大慧，答以书，略曰：“随人背后无好手，此八万四千皆公活路。” 

　　育王佛照光禅师法嗣 


　　○杭州灵隐妙峰之善禅师 

　　刘氏子，世居彭城，后徙吴兴。高曾大父、父皆登膴仕。师生纨绮中，姿性高洁。年十三即辞家，祝发受业德清齐政院。其师教以经论，一览輙了大意。乃徧参诸大老，时佛照唱道鄮山，师往参礼，以风幡话悟旨，蒙印可，赠以偈曰：“今日与君通一线，斩钉截铁起吾宗。”自是辩慧泉涌，然不以此自足。入康庐妙高峰下，面壁坐十年，身隐而名弥彰，学者尊之曰妙峰。禅师出世於台之慧因、鸿福、万年诸剎，退皋(与皋同)亭刘寺者又十余年，大略如在妙峰时。其徒推迫不已，复领明之瑞岩、苏之万寿、常之华藏，晚至灵隐，亦非所乐露隐密迩。于阙轮蹄凑集，师掩户若不闻，一无所将，迎公卿贵人，或见之寒温而已。会天童虚席，时郑清之秉钧轴谓，非师莫宜居，因勉师行。师答曰：“老僧年踰耄矣，尚夜行不休乎？”郑公高之。僧问：“如何是不入众流句？”师曰：“乌龟钻破壁。”僧云：“如何是妙体无私句？”师曰：“百疋马中一头驴。”僧云：“如何是瞬目扬眉句？”师曰：“花雨岩前石点头。”僧问：“如何是奇特事？”师云：“紫薇花下紫薇郎。”僧云：“学人不会。”师云：“三十年后。”上堂，以拂子击禅床左边，云：“这里是镬汤炉炭。”击右边，云：“这里是剑树刀山。前面是观音势至，后面是文殊普贤，中间一着还知落处么？”又击云：“毗婆尸佛早留心，直至如今不得妙。”上堂：“久参高士，眼空四海，鼻孔辽天，见也见得亲，说也说得亲，行也行得亲，用也用得亲，只是未识老僧拄杖子在！何故将成九仞之山不进一篑之土？”上堂：“谈玄说妙事如麻，添得时人眼里花，赤骨律穷挨得人，泼浪泼赖是生涯。悬羊头，卖狗肉，吃私酒，卧官街，笑倒篱根破草鞋。”上堂，举云门普请般柴次，乃抛下柴瓣云：“一大藏教只说者个。”师拈云：“云门只见锥头利，不见凿头方。”师喜诱其徒，未尝厉声色，然一经指授，輙心融神化，充然皆有得。将示寂，澡身趺坐，书偈云：“来也如是，去也如是，来去一如，清风万里。”遂逝。实端平二年九月二十八日，寿八十四，腊七十一，塔灵隐之西冈，郑公铭其塔。 

　　○杭州净慈北磵居简禅师 

　　字敬叟，潼川龙氏，世业儒，资质颕异，幼见佛书必端坐默观如宿习。依邑之广福院圆澄得度，参别峰涂毒於径山，沉默自究，一日[门@免]卍庵语有省，遽往育王见佛照，机契。自是往来其门十五年，一时社中耆硕忘年与交，走江西，访诸祖遗迹，莹仲温尝掌大慧之记庵于罗湖，纂所闻成书，发挥祖道，与师议论，大奇之，以大慧居洋屿庵竹篦付之，师巽(顺也)焉。久之出世，台之般若、迁报恩，英衲争附。儒硕竹岩钱公、水心叶公莫不推重。大参真西山时，为江东部使者虚东林命之，以疾辞。乃於飞来峰北磵扫一室，居十年，人不敢以字称，因以北磵称之。起应霅之铁佛、西余常之显庆、碧云苏之慧日、湖之道场，奉旨迁净慈。所至道化大行，垂老不倦槌拂。结夏上堂：“以大圆觉为我伽蓝，身心安居平等性智。吃官酒，卧官街，当处死，当处埋，本来无位次，何用强安排！”上堂：“云岩二十年在药山只明此事：“澄潭不许苍龙蟠”赵州除二时粥饭外不杂用心，兔子何曾离得窟，铸成铁砚欲磨穿，还他万里功名骨。”上堂：“先佛照道：“棒头拨着活衲僧，正法眼藏增高价。”北磵则不然：棒头拨着活衲僧，正法眼藏瓦解氷销。且道与先佛照是同是别？”尝颂楞严经六解一亡，云：“六用无功信不通，一时分付与春风，篆烟一缕闲清昼，百鸟不来花自红。”辟一室以居，名曰薤室，作赋以自见赵节斋奏师、补处灵隐师，笑曰：“吾日迫矣！”乃举天童痴绝冲。淳佑丙午春示疾，三月二十八日索纸笔偈，於纸尾复书“四月一日珍重”六字，呼诸徒诫之曰：“时不待人，以道自励，吾世缘余两日耳！”至期昧爽，索浴，浴罢，若假寐然，视之已逝矣，寿八十三，臈六十二，葬全身於月堂昌禅师塔侧，遵治命也。 

　　○杭州径山浙翁如琰禅师 

　　台州周氏子，幼岐嶷，颕悟迈伦。上堂，举乾峰因僧问：“十方薄伽梵，一路涅盘门。未审路头在什么处？”峰以拄杖画云：“在这里。”后僧请益云门，门拈起扇子云：“扇子[跳-兆+孛]跳上三十三天，筑着帝释鼻孔；东海鲤鱼打一棒，雨似盆倾。会么？”师云：“唱愈高，和愈峻，还他二老，若是十方薄伽梵一路涅盘门，总未踏着在。”上堂，拈拄杖云：“蒋山唤这个作拄杖子，诸人亦唤这个作拄杖子，还有缁素也无？阑干虽共倚，山色不同观。” 

　　○四明天童无际了泒禅师 

　　上堂：“三五十五，月圆当户，然虽匝地普天，要且秋毫不露，对景凭谁话此心，令人翻忆寒山子。”上堂：“诸人十二时中上来下去，折旋俯仰，起居问讯，谩崇恩一点不得，只今坐立俨然，宾主交参，面面相睹，崇恩亦谩诸人一点不得。既然彼此不相谩，为什么自作障碍？”喝一喝：“因风吹火，用力不多。”上堂：“昨夜安排，一段禅天，明起来都忘却，而今打鼓，众云臻对面，临时旋捏合，遂回头唤侍者云：“记取者一着。”上堂：“释迦老子昔向今辰入大寂定，堪笑天下衲僧刻舟求剑，二千余年区区不已，崇恩今日不动神机，捩转瞿昙鼻孔，不图打草蛇惊，只要大家相见，汝等诸人各宜子细观瞻，莫教蹉过！”遂合掌云：“不审不审。”上堂：“佛法在你日用处，在你着衣吃饭处，在你语言酬酢处，在你行住坐卧处，在你屙屎送尿处，拟心思量便不是也。咄！啼得血流无用处，不如缄口过残春。” 

　　○福州东禅智观禅师 

　　号性空。上堂，举盐官国师因僧问，“如何是本身卢舍那”，官云：“与老僧过净瓶来”，僧将净瓶至，官云：“却安旧处着。”僧复来问官云：“古佛过去久矣。”师云：“盲者难以与乎文彩，聩者难以与乎音声。”者僧既不荐来机，国师祇成虚设，云门道无朕迹，扶国师不起，雪窦云，一手指天，一手指地，争得无也扶国师不起？以拂子画一画，云，前来葛藤一时画断，且道毕竟如何是本身卢舍那？掷拂子下座。上堂，举保寿和尚开堂日，三圣推出一僧公案。师云：“众中商量，道三圣奔流度刃之作，向平地上涌波澜；保寿疾焰过风之机，向虚空里轰霹雳。二大老各出一只手，扶竖临济正法眼藏。与么说话，要作临济儿孙且缓缓，东禅道，蚊子如何擎大拄，藕丝焉可拄须弥，若是临济正法眼藏，端的向二人边灭却。” 

　　○湖州上方朴翁义铦禅师 

　　天资奇逸，辩博通宗。上堂，举赵州和尚因僧问，狗子还有佛性也无？州云：“无”师颂云：“狗子佛性无，还他大丈夫，是非虽入耳，东壁挂葫芦。”赞达磨像云：“一言已出，驷难追，赖得君王放过伊，扬子江心航折苇，浪头何似问头危。” 

　　○四明育王退谷义云禅师 

　　僧问：“三圣道：‘我逢人则出，出则不为人。’意旨如何？”师云：“东斗西移。”云：“兴化道：‘我逢人则不出，出则便为人。’又作么生？”师云：“南斗北转。”上堂：“奔流度刃，疾焰过风，啐啄同时，崖州万里。有底道如人学射，久习则巧，殊不知未彀已前中的，早涉迁回了也。赵州到茱萸，靠却拄杖即且置，只如孚上座道圣箭折也，意作么生？”喝一喝，云：“若不同床睡，焉知被里穿。”上堂，举首山拈竹篦示众云：“唤作竹篦则触，不唤作竹篦则背，汝等诸人唤作什么？”叶县近前，掣竹篦拗作两橛抛向阶下，却云：“是什么？”山云：“瞎县。”便礼拜。师云：“临济一宗，扫土而尽。” 

　　○四明育王秀岩师瑞禅师 

　　上堂，举道吾和尚云：“高不在绝顶，富不在福严，乐不在天堂，苦不在地狱。相识满天下，知心能几人？”大慧和尚云：“高在绝顶，富在福严，乐在天堂，苦在地狱，谁知席帽下，元是旧时人。”“大众！二大老随机应用即不无，若是衲僧门下未梦见在。且道衲僧门下作么生？”良久：“不是知音者，徒劳话岁寒。”上堂，举灌溪参临济，济搊住灌溪，溪云：“领。”领济乃托开。师颂曰：“雨散云收后，崔嵬数十峰，倚阑频顾望，回首与谁同。” 

　　○四明育王孤云权禅师 

　　上堂，举僧问雪峰：“古磵寒泉时如何？”峰云：“瞪目不见底。”僧云：“饮者如何？”峰云：“不从口入。”又问赵州：“古磵寒泉时如何？”州云：“苦。”僧云：“饮者如何？”州云：“死。”师云：“一人随波逐浪，一人截断众流。检点将来总欠会在，今日有问育王古磵寒泉时如何，只对他道：‘须是亲见雪峰。’‘饮者如何？’‘问取赵州。’”送僧归凤山，偈云：“凤凰山下凤凰儿，文采才彰羽翼齐，铁网漫天拦不得，归心已在碧梧枝。” 

　　○江州云居率庵梵琮禅师 

　　上堂，举百丈野狐话，颂曰：“百丈野狐，石女无夫，一回泪出，沧海乾枯。”颂佛降生曰：“且喜今朝降独尊，率庵无物庆生辰，只将一霎蔷薇露，洗出湖山净法身。” 

　　○四明育王空叟宗印禅师 

　　西蜀人，初住湖山崇光保寿。僧问：“如何是本来身？”师云：“风吹日炙。”僧云：“意旨如何？”师云：“钉钉胶粘。”僧问：“如何是佛向上事？”师云：“非佛。”僧云：“意旨如何？”师云：“慢二急三。”僧云：“名状不得，所以云非，又作么生？”师云：“切忌错承当。”僧问：“如何是育王为人底句？”师云：“棒下绝商量。”僧云：“豁开户牖，刬断玄微去也！”师云：“莫谤他好。”上堂：“据虎头，收虎尾，第一句下明宗旨，直饶句下宗旨明，拈来犹较十万里。何故？大慧师祖於此悬羊头卖狗肉，佛照老人於此冒姓名佃官田，小比丘来继芳，尘毕竟如何施设？”拈拄杖云：“平生无所有，只此一枝藤。”上堂：“大道坦然，离名离相，刬除则失旨，建立则乖宗，从上佛祖、古往今来善知识，显大机，彰大用，尽是关空锁梦，过犯弥天。印上座打破面皮还免得么？”良久，拍禅床云：“不入惊人浪，难逢称意鱼。”上堂：“二由一有，一亦莫守，平地上死人无数；一心不生，万法无咎，屎窖里头出头没。孤逈逈，峭巍巍，花须连夜发，莫待晓风吹。”上堂：“铁昆仑儿吃一颠，南海波斯舞不彻，夜半失却拦腰帛，笑倒东村王大伯。”拍禅床一下，下座。 

　　○杭州灵隐铁牛印禅师 

　　上堂，举南泉示众云：“王老师自小养一头水牯牛，拟向溪东放，不免食他国王水草，向溪西放，亦不免食他国王水草。如今不免随分纳些些，总不见得。”颂曰：“不如随分纳些些，唤作平常事已差，绿草溪边头角露，一蓑烟雨属谁家！” 

　　○石庵正玸禅师 

　　归湖上，偈曰：“鸟不惊飞水不流，碧润空阔冷淡秋，一丝头上无香饵，风辊芦花落钓舟。” 

　　○四明天童海门师齐禅师 

　　由台州瑞岩奉旨升天童，有童行日捧香合，随师各殿堂行香，及毕，回方丈佛前。师白佛云：“晨朝诵大方广佛华严经一部，回向真如。”云云。盖师出方丈门时，诵世主妙严品起，及回方丈已诵毕。其童行对众僧说如上事，众皆不信。师云：“汝等八十一人，各执经一卷，老僧於法座上诵。”众僧依命，师诵一卷毕，其八十一人各闻自手执经诵毕，众疑方释，知师是华严大菩萨再世者也。 

　　东林卍庵颜禅师法嗣 


　　○荆南府公安遁庵祖珠禅师 

　　南平人。上堂：“不是心，不是佛，不是物，沥尽野狐涎，趯翻山鬼窟，平田浅草里，露出焦尾大虫，太虚寥廓中，放出辽天俊鹘。阿呵呵，露风骨，等闲拈出众人前。毕竟分明是何物？咄咄！”上堂：“玉露垂青草，金风动白苹，一声寒雁叫，唤起未惺人。” 

　　○汀州报恩法演禅师 

　　果州人。上堂，举俱胝竖指因缘，师曰:“佳人睡起懒梳头,把得金钗插便休,大抵还他肌骨好,不涂红粉也风流。” 

　　○杭州府净慈肯堂彦充禅师 

　　於潜盛氏子，幼依明空院义堪为师，首参大愚宏智正堂，大圆后，闻东林谓众曰：“我此间别无玄妙，祇有木札羹、铁钉饭，任汝齩嚼。”神窃喜之，直造，谒陈所见解，林曰：“据汝见处，正坐在览觉中。”师疑不已，将从前所得底一时扬下。一日，闻僧举南泉道：“时人见此一株花，如梦相似。”默有所觉，曰：“打草祇要蛇惊。”次日，入室，林问：“那里是岩头？”密启其意处，师曰：“今日捉败这老贼。”林曰：“达磨大师性命在汝手里。”师拟开口，蓦被拦胸一拳，忽大悟，直得汗流浃背，点首自谓曰：“林际道：黄蘗佛法无多子。岂虚语哉！”遂呈颂曰：“为人须为彻，杀人须见血，德山与岩头，万里一条铁。”林然之。住后，上堂：“世尊不说说，迦叶不闻闻。”卓拄杖曰：“水流黄叶来何处，牛带寒鸦过远村。”上堂，举雪峰示众云：“尽大地是个解脱门，因甚把手拽不入？”师曰：“大小雪峰话作两橛，既尽大地是个解脱门，用拽作么？”上堂：“一向与么去，法堂前草深一丈；一向与么来，脚下泥深三尺。且道如何即是？三年逢一闰，鸡向五更啼。”上堂，举卍庵先师道：“坐佛床，斫佛脚，不敬东家孔夫子，却向他乡寻礼乐师。”曰：“入泥入水即不无，先师争奈寒蝉抱枯木，泣尽不回头。”卓拄杖曰：“灼然有不回头底，净慈向舛子里礼汝三拜。”上堂：“三世诸佛无中说有，莨(来宕切毒药也)[廿/砀](徒浪切)拾花针；六代祖师有里寻无，猿猴探水月。去此二途，如何话会？侬家不管兴亡事，尽日和云占洞庭。”元庵受智者请引座曰：“南山有个老魔王，炯炯双眸放电光，口似血盆呵佛祖，牙如剑树骂诸方，几度业风吹不动，吹得动云黄山畔，与嵩头陀、傅大士一火破落户，依旧孟八郎，赚他无限痴男女。开眼堂堂入镬汤，忽有个衲僧出来道：‘既是善知识，为甚赚人入镬汤？’只向他道：‘非公境界。’”后示寂，塔于寺之南庵。 

　　○婺州智者元庵真慈禅师 

　　潼川人，姓李氏。初依成都正法出家，具戒后，游讲肆，听讲圆觉，至“四大各离，今者妄身当在何处？毕竟无体，实同幻化。”因而有省，作颂曰：“一颗明珠在我这里，拨着动着放光动地。”以呈诸讲师，无能晓之者。归以呈其师，遂举狗子无佛性话诘之，师云：“虽百千万亿公案，不出此颂也。”其师以为不逊，乃叱出。师因南游，至庐山圆通挂搭时，卍庵为西堂，为众入室。举僧问云门“拨尘见佛时如何？”门云：“佛亦是尘。”师随声便喝，以手指胸曰：“佛亦是尘。”师复颂曰：“拨尘见佛，佛亦是尘，问了答了，直下翻身。劝君更尽一杯酒，西出阳关无故人！”又颂：“尘尘三昧”曰：“钵里饭，桶里水，别宝昆仑坐潭底，一尘尘上走须弥，明眼波斯笑弹指，珊瑚枝上清风起。”卍庵深肯之。 

　　○成都府昭觉绍渊禅师 

　　上堂，举僧问云门：“树凋叶落时如何？”云：“体露金风。”师云：“要明陷虎之机，须是本色衲子始得。云门大师具逸群三昧，击节扣关於闪电光中，出一只手与人解粘去缚、拔楔抽钉，不妨好手。子细点捡将来，大似与贼过梯。昭觉即不然，忽有僧问:‘树凋叶落时如何？’只答他道：‘落霞与孤鹜齐飞，秋水共长天一色。’且道与云门是同是别？”复曰：“止止不须说，我法妙难思。”上堂：“镕瓶盘钗钏作一金，搅酥酪醍醐成一味。如是宾主道合内外、安和五位君臣齐透，四种料拣一串放行，则细雨蒙蒙，秋风飒飒，把住则空空如也，谁敢正眼觑着!且道放行为人好?把住为人好?”复曰：“等闲一似秋风至，无意凉人人自凉。”上堂，举赵州初见南泉，问：“如何是道？”南泉云：“平常心是道。”赵州云：“还假趣向也无？”泉云：“拟向即乖。”州云：“不拟争知是道？”泉云：“道不属知，不属不知。知是妄觉，不知是无记。若真达不疑之道，廓然如太虚空，无有障碍。”师曰：“奇怪诸禅德，虽是沙弥初入道，一拨便转，岂不是灵利人！南泉如善射者发箭，发箭中红心。若不是赵州，也大难承当，便向平常是道处动着关棙子、去却胸中物，丧却目前机。头头上明，物物上显，便能信脚行、信口道。等间拈出，着着有出身之路。以何为验？岂不见僧问：‘如何是祖师西来意？’答曰：‘庭前柏树子。’问：‘万法归一，一归何处？’答曰：‘我在青州作一领布衫，重七斤。’问：‘如何是赵州？’答曰：‘东门、西门、南门、北门。’与人解粘去缚、抽钉拔楔，坐断天下人舌头，穿过天下人鼻孔，岂不是平常心是道底关棙子？且不是饤斗底言语、排迭底章句？推人在死水里，者个便是沙弥底样子。应当学作么生承当？”乃曰：“欲行千里，一步为初，白日青天，快着精彩。” 

　　○徽州简上座 

　　卍庵居径山首座时，因问之曰：“一二三四五六七，明眼衲僧数不出，你试数看。”简便喝。庵复曰：“七六五四三二一，你又作么生？”简拟对，庵便打出，曰：“你且莫乱道。”简於言下有省，遽说偈曰：“你且莫乱道，皮毛卓竖寒。只知梅子熟，不觉鼻头酸。”又尝颂狗子无佛性话曰：“赵州老汉，浑无面目，言下乖宗，神号鬼哭。”年仅三十而卒，交朋靡不伤悼。 

　　西禅懒庵需禅师法嗣 


　　○福州鼓山木庵安永禅师 

　　闽县吴氏子，弱冠为僧，未几谒懒庵於云门。一日入室，庵曰：“不问有言，不问无言，世尊良久，不得向世尊良久处会。”随后便喝，师焂然契悟，作礼曰：“不因今日问，争丧目前机。”庵许之。住后，上堂：“要明个事，须是具击石火、闪电光底手段，方能崄峻岩头全身放舍，白云深处得大安居。如其觑地觅金针、直下脑门须迸裂，到这里，假饶见机而变、不犯锋铓，全身独脱，犹涉流水。祇如本分全提一句又作么生道？”击拂子，曰：“淬出七星光灿烂，解粘天下任横行。”上堂，举睦州示众云：“诸人未得个入处，须得个入处；既得个入处，不得忘却老僧。”师曰：“恁么说话，面皮厚多少！木庵则不然：诸人未得个入处，须得个入处；既得个入处，直须扬下入处始得。”上堂，拈拄杖曰：“临济小厮儿，未曾当头道着。今日全身放憨，也要诸人知有。”掷拄杖下座。僧问：“须弥顶上翻身倒卓时如何？”师曰：“未曾见毛头星现。”曰：“恁么则倾湫倒岳去也！”师曰：“莫乱做。”僧便喝，师曰：“雷声浩大，雨点全无。” 

　　○温州龙翔栢堂南雅禅师 

　　上堂：“瑞峰顶上，栖凤亭边；一杯淡粥，相依百纳。蒙头打坐，二祖礼三拜，依位而立，已是周遮，达磨老臊胡分尽髓皮，一场狼藉，其余之辈何足道哉！柏堂恁么道，还免诸方检责也无？”拍禅床云：“洎合停囚长智。”上堂：“大机贵直截，大用贵顿发，纵有啮镞机，一槌须打杀。何故？我王库内无如是刀！”上堂：“紫蕨伸拳笋破梢，杨花飞尽绿阴交，分明西祖单传句，黄栗留鸣燕语巢。这里见得谛、信得及，若约诸方决定，明窗下安排，龙翔门下直是一槌槌杀。何故？不是与人难共住，大都缁素要分明。” 

　　○福州天王志清禅师 

　　上堂，竖起拂子云：“只这个，天不能盖，地不能载，徧界徧空，成圆成块。到这里三世诸佛向甚么处摸索？六代祖师向甚么处提持？天下衲僧向甚么处名邈？除非自得自证，便乃敲唱双行。虽然如是，未是衲僧行履处。作么生是衲僧行履处？是非海里横身入，豺虎丛中纵步行！” 

　　○南剑州剑门安分庵主 

　　少与木庵同隶业，安国后，依懒庵，未有深证。辞谒径山大慧，行次江干，仰瞻宫阙，闻衙司唱：“侍郎来。”释然大悟，作偈曰：“几年个事挂胸怀，问尽诸方眼不开，肝胆此时俱裂破，一声江上侍郎来。”遂径回。西禅懒庵迎之，付以伽梨。自尔不规所寓，后庵居剑门，化被岭表，学者从之，所作偈颂，走手而成，凡千余首，盛行于世。示众云：“这一片田地，汝等诸人且道，天地未分已前在甚么处？直下彻去，已是钝置分上座不少了也！更若拟议思量，何啻白云万里！”蓦拈拄杖打散大众。示众：“上至诸佛，下及众生，性命总在山僧手里，捡点将来，有没量罪过！还有捡点得出者么？”卓拄杖一下，曰：“冤有头，债有主。”遂左右颜视曰：“自出洞来无敌手，得饶人处且饶人。”示众：“十五日已前，天上有星皆拱北；十五日已后，人间无水不朝东。已前已后总拈却，到处乡谈各不同。”乃屈指曰：“一二三四五六七，八九十十一十二十三十四，诸兄弟今日是几？”良久，曰：“本店买卖，分文不赊。” 

　　教忠光禅师法嗣 


　　○泉州法石中庵慧空禅师 

　　赣州蔡氏子。春日，上堂拈拄杖卓一下，曰：“先打春牛头。”又卓一下，曰:“后打春牛尾。惊起虚空入藕丝里，释迦无路潜踪，弥勒急走千里，文殊却知落处，拊掌大笑欢喜。且道欢喜个甚么？春风昨夜入门来，便见千花生碓觜！”上堂：“千家楼阁，一霎秋风，祇知襟袖凉生，不觉园林落叶，於斯荐得，触处全真。其或未然，且作寒温相见。”上堂，举金刚经云：“佛告须菩提，尔所国土中所有众生若干种心，如来悉知，何以故？如来说诸心皆为非心，是名为心。”“要会么？春风得意马蹄疾，一日看尽长安花。”僧问：“先佛垂范，禁足安居。未审是何宗旨？”曰：“瑠璃钵内拓须弥。”僧便喝，师便打。 

　　○杭州净慈混源昙密禅师 

　　天台卢氏子，依资福道荣出家。十六圆具，习台教，弃，参大慧於径山，谒雪巢一此庵，元入闽，留东西禅，无省发，之泉南教忠，俾悦众，解职归前资，偶触香严击竹因缘，豁然契悟，述偈呈忠，忠举玄沙未彻语诘之，无滞。忠曰：“子方可见妙喜。”即辞往梅阳，服勤四载。住后上堂：“诸佛出世，打却杀人；祖师西来，吹风放火。古今善知识佛口蛇心，天下衲僧自投笼槛。莫有天然气槩、特达丈夫为宗门出一只手主张佛法者么？”良久，曰：“设有，也须斩为三段。”上堂：“德山小参不答话，千古丛林成话杷，问话者三十棒，惯能说诃说夯时有僧出的、能破的，德山便打。风流儒雅，某甲话也未问，头上着枷，脚下着匣，你是那里人？一回相见一伤神。新罗人把手笑欣欣，未跨船舷好与三十棒。依前相厮诳，混源今日恁么批判责情好与三十棒，且道是赏是罚？具参学眼者试辨看。”上堂，举云门问僧光明寂照徧河沙因缘，师曰：“平地摭鱼鰕，辽天射飞鹗，跛脚老云门，千错与万错。”后示寂，塔于本山。 

　　○吉州青原信庵唯禋禅师 

　　福之长乐李氏子，年十有一而出闽，依盰江禅悦兰若广公为童子，[门@免]五白而获僧服。因广以佛国白公五十三知识颂，授诸摩那师，侍其傍闻：“止住有林僧，要见十方佛，无事间观一片心”之句便得要领，广异其根性，俾还闽，谒鼓山佛心才公、东禅月庵杲公、西禅懒庵需公，皆蒙其赏，第闻禅状元之誉，未及一见，以光之禅高於天下，故有是称。时晦庵住龟山，至彼才期月，於夜榻摸索净巾次，恍然大彻。黎明趋方丈，通其所证，呈偈曰：“业识茫茫，无本可据，昨夜三更，回头一觑，一殿灵光，本来独露。”庵不觉解颜。出岭，见颜万庵於番阳，荐福入室次，相与酬酢甚捷，颜厉声曰：“这福州子，被人教坏了也！”一众骇愕，时大慧居梅阳，师往见慧，问曰：“如何是佛？”师曰：“觌面相呈，更无别法。”又曰：“如何保任？”对曰：“饥来吃饭，困来打眠。”既而随大慧北还，住育王，迁径山。慧一日问师曰：“许多人入室，几人道得着？几人道不着？”师曰：“唯。禋只管看。”慧忽展手曰：“我手何似佛手？”师曰：“天寒，且请和尚通袖。”慧遽打一竹篦，曰：“且道是赏你是罚你？”师遂以颂发挥佛祖机缘十数则，呈大慧。其世尊初生曰：“撞出头来早自错，那堪开口更称尊，当时若解深藏舌，安得间愁到子孙！”慧为之击节。开法天台真如，迁报恩豫章上蓝，转青原，所至山川改观，法席增盛。僧问：“三圣道：我逢人则出，出则不为人。意旨如何？”师曰：“移花兼蝶至。”僧云：“兴化道：我逢人则不出，出则便为人。又作么生？”师云：“买石得云饶。”上堂，举僧问云门：“树凋叶落时如何？”门云：“体露金风。”师云：“云门袖头打领，腋下剜襟，不妨好手，子细看来，未免牵丝带线，或问报恩，树凋叶落时如何？只向他道：‘来年更有新条在，恼乱春风卒未休。！’”上堂，拈拄杖示众云：“十方佛土中，唯有一乘法。这个是横泉拄杖子，那个是一乘法？”卓一下，云：“千峰势到岳边止，万派声归海上消。”绍熙三年壬子六月示疾，十九日书偈云：“末后一句，觌面分付，拟议思量，世谛流布。”遂跏趺而逝。罗湖莹仲温状其行。 

　　东禅蒙庵岳禅师法嗣 


　　○福州鼓山宗连禅师 

　　上堂：“世尊道应如是知、如是见、如是信解，不生法相。”遂喝曰：“玉本无瑕却有瑕。” 

　　○杭州径山寓庵德潜禅师 

　　兴化人，机缘语句皆失录，独有“入径山山门，佛事弹指一下便入。”话行丛林。 

　　○福州鼓山石庵知玿(市昭切)禅师 

　　僧问：“坐断云山事已彰，可怜云水自茫茫，今日石门通一线，端然衣锦便还乡。还乡一曲作么生唱？”师云：“罕遇知音。”僧云：“争奈鼻头绳子犹属他人在！”师云：“且道他是阿谁？”僧云：“他也不识。”师云：“依俙越国，彷佛扬州。”僧云：“祇如未跨石门一句作么生道？”师云：“百杂碎。”僧云：“已跨石门一句又作么生？”师云：“依旧却浑仑。”僧云：“直得大顶峰点头，鼓山屴(林直切)崱(任力切)震动。”师云：“未为分外。”僧云：“祇今晏国师抚掌呵呵大笑，云幸得与老师相见去也！”师云：“不是冤家不聚头。”僧礼拜。师云：“放汝三十棒。”上堂，谢李深卿陈仲龄，昔在东溪日，花开叶落时，几拟以黄金铸作锺子期。师云：“古人恁么道，大似焦桐挂壁，罕遇知音，白云今日幸遇二居士到来，正值六合风清，万籁俱息，不免再理朱弦，试弹一曲。”横按拄杖云：“诸人还闻么？闻即不无，且道是何曲调？”卓拄杖云：“太古希声无限意，知音知后更谁知！”上堂：“语是谤，寂是谁？不语不寂转增虚妄。”喝一喝，云：“春风吹落桃李花，淡烟疎雨笼青嶂。”颂赵州和尚镇州萝卜话，曰：“些儿活计口皮边，点着风驰与电旋，谩说镇州萝卜大，何曾亲见老南泉。” 

　　西禅此庵净禅师法嗣 


　　○福州乾元钝庵宗颕禅师 

　　上堂，卓拄杖，曰：“性燥汉祇在一槌。”靠拄杖曰：“灵利人不劳再举。而今莫有灵利底么？”良久，曰：“比拟张麟，兔亦不遇。” 

　　○福州中济无禅立才禅师 

　　上堂，举雪窦和尚颂云：“三分光阴二早过，灵台一点不揩磨，贪生逐日区区去，唤不回头争柰何！”师云：“雪窦老汉，颟颟顸顸，[怡-台+龙][怡-台+龙]侗侗，更参三十年也未会禅在！然虽如是，土旷人稀，试听下个注脚：瞎却摩酰三只眼，南北东西路不分，千秋叶落无人扫，独自松门展脚眠。”上堂，举赵州和尚吃茶去话，颂云：“赵州逢人吃茶，谁知事出急家，反手作云作雨，顺风撒土撒沙，引得洞山无意智，问佛也道三斤麻。读此庵语录，偈曰：”南海波斯持密咒，千言万语少人知，春风一阵来何处，吹落桃花三四枝。” 

　　○兴化华严别峰云禅师 

　　初住福州支提，迁福泉，至华严。上堂：“千种言，万般解，只要教君长不昧。且道不昧个什么？唤作竹篦则触，不唤作竹篦则背。”上堂：“弥勒大士，朝入伽蓝，暮成正觉，总似这般钝汉有甚用处！直饶隔山望见支提双童峰便回去，脚跟下好与三十！”上堂，举真净和尚道：“也无禅，也无道，也无玄，也无妙，快活须明这一窍。”师云：“既无禅道，又无玄妙，甚处得这一窍，若有一窍可明，如何得快活去?诸人即今要得快活么？”便下座。上堂：“过去诸如来，斯门已成就，是甚语话见在？诸菩萨今各入圆明，诬人之罪；未来修学人当依如是法，莫钝置他好。其柰茫茫宇宙人无数，几个男儿是丈夫！” 

　　华藏遁庵演禅师法嗣 


　　○湖州何山月窟慧清禅师 

　　上堂，举天台韶国师初参法眼，因僧问法眼：“如何是曹源一滴水？”法眼云：“是曹源一滴水。”韶闻豁然开悟。师颂曰：“曹源一滴水，相骂饶接觜，鴳雀空啾啾，骅骝已千里。” 

　　开善谦禅师法嗣 


　　○建宁府仙州山吴十三道人 

　　每以己事扣诸禅，及开善归，结茆於其左，遂往给侍。绍兴庚申三月八日夜，适然启悟，占偈呈善曰：“元来无缝罅，触着便光辉，既是千金宝，何须弹雀儿。”善答曰：“啐地折时真庆快，死生凡圣尽平沉，仙州山下呵呵笑，不负相期宿昔心。” 

　　天童无用全禅师法嗣 


　　○四明育王笑翁妙堪禅师 

　　俗隶慈溪毛氏，广颡平顶，骨清气豪。从野庵道钦受释学，依息庵观于金山，参松源岳於灵隐，皆不契。时无用居天童，径造其室。用问曰：“行脚僧？游山僧？”师曰：“行脚僧。”用曰：“如何是行脚事？”师以坐具便摵。用曰：“此僧敢来者里捋虎须！”俾参堂，室中常示狗子无佛性话。一日拟开口，用以竹篦劈口打。师应声呈偈曰：“大涂毒鼓，轰天震地，转脑回头，横尸万里。”用颔之。即俾侍香，已而报恩约公致师分座，太守程公请出世妙胜，迁金文，移光孝，忠献史卫王以堂牒除台之报恩。天台旧无律宗，师与大卿齐公议合十寺为大剎，筑坛场，命负毗尼学者，倡开遮持犯之法，夙励新学。闽帅王公请居雪峰，未几诏住灵隐，师厌逼近屠沽，撤其庐，揭关飞来峰外，以限喧寂。卫王以大慈完美，请开山。及王薨，师庵居上柏。台州使君陈公以瑞岩邀师，无何江心牒至，监丞史公强之乃起净慈，诏下，丐辞不允。大参全公书来谓不可重违君命。明年，荆湖总臣奏令僧道买紫衣师号，俾以师号住持。师谓：“如是则千金之子，皆可主法，吾道殆矣！”奏疏殿陛上书庙堂，其议遂寝。诏徙天童，力辞东归，翠岩筑室奉先世香火，育王虚席有旨起师，再辞不许，乃奉诏表章，大觉祖述，妙喜秩然有序。上堂：“膏雨及时，江山如洗，幽乌语乔林，残红随远水，可怜盲聋喑痖人，不识此方真教体。”上堂，举兴化开堂，三圣推出僧话，颂曰：“一人客路知天远，一个归心似箭轻，彼此征途虽有异，须知同日到天廷。”上堂，举汾阳示众云：“识得拄杖子行脚事毕。”颂曰：“平地无端立话头，揭天声撼怒涛寒，直饶识得拄杖子，也是封皮作信看。”天童除书至大参赵公，请住净慈，悉谢之。示疾，书遗表作寺丞张公，书请主后事，通守永嘉曹公来问疾，从容叙世契，移顷书偈曰：“业镜高悬七十二年，一槌击碎大道坦然。”置笔泊然而逝。 

　　○杭州灵隐石鼓希夷禅师 

　　上堂，举琅琊觉禅师因法华举和尚相见话，颂曰：“闻名不如见面，见面不如闻名，此地无金二两，俗人沽酒三舛。”上堂，举南泉和尚云：“文殊普贤昨夜三更，每人与二十棒趂出院也！”赵州曰：“和尚棒教谁吃？”南泉曰：“且道王老师过在什么处？”赵州礼拜而出。师颂曰：“春风吹落碧桃花，一片流经十万家，谁在画楼沽酒处，相邀来吃赵州茶。”和梁山远禅师十牛图颂，句法与梁山相埒，理趣超卓反有过焉。一寻牛：“只管区区向外寻，不知脚底已泥深，几回芳草斜阳里，一曲新丰空自吟。”二见迹：“枯木岩前差路多，草窠里辊觉非么，脚跟若也随他去，未免当头蹉过他。”三见牛：“识得形容认得声，载嵩从此妙丹青，彻头彻尾浑相似，子细看来未十成。”四得牛：“牢把绳头莫放渠，几多毛病未曾除，徐徐蓦鼻牵将去，且要回头识旧居。”五牧牛：“甘分山林寄此身，有时亦蹈马蹄尘，不曾犯着人苗稼，来往空劳背上人。”六骑牛还家：“指点前坡即是家，旋吹桐角出烟霞，忽然变作还乡曲，未必知音旨伯牙。”七忘牛存人：“阑内无牛趂出山，烟蓑雨笠亦空闲，行歌行乐无拘系，羸得一身天地间。”八人牛俱忘：“惭愧众生界已空，个中消息若为通，后无来者前无去，未审凭谁继此宗。”九返本还源：“雳机不堕有无功，见色闻声不用聋，昨夜金乌飞入海，晓来依旧一轮红。”十入廛垂手：“者汉亲从异类来，分明马颔与驴腮，一挥铁棒如风疾，万户千门尽豁开。” 

　　○四明雪窦野云处南禅师 

　　上堂：“百计推寻，永不见面，一时休去，在处逢渠。长连床上，吃粥吃饭，取饱为期，我且问你，常住一粒米是几番过手？”上堂：“斩钉截铁，特地乖张，就下平高，衲僧笑具，皇觉到此，有理难伸，未审诸公如何理论？”上堂：“摩酰正眼，熙然赫然，一处该通，万机顿赴，缚虎擒龙之手自此而伸，惊天动地之名从兹而起。且平常一句又作么生？莫把是非来辨我，浮生穿凿不相关。” 

　　○福州雪峰灭堂了宗禅师 

　　上堂：“空索索，冷氷氷，清虚之理，毕竟无身。为什么却有许多烟雨？晓得么？若晓得，七种供养诸人，若晓不得滴水难消。” 

　　○盘山思卓和尚 

　　上堂，拈拄杖云：“登山渡水全藉者人。”掷下拄杖云：“相见易得好，共住难为人。”上堂：“寂寂惺惺，有气死人；惺惺寂寂，无用顽石。嘻！下载清风付与谁。” 

　　○止庵居士钱象祖 

　　嘉定二年闰二月薨於天台里茅。象祖初守金陵，尝在保宁问道於无用，有所得。后於乡州建接待十所，皆以净土极乐名之。创止庵高僧寮，为谭道之所。自左相辞归，兼修净业，得微疾，有问起居者，则曰：“不贪生，不怖死，不生天上，不生人中，惟当往生净土耳！”言讫，趺坐而化，时天鼓震响，异香芬郁。未终之前，郡人有同闻空中声云：“钱丞相当生西方莲宫，为慈济菩萨。” 

　　可庵然禅师法嗣 


　　○如如居士颜公 

　　有举赵州见南泉话问，居士因以颂答之，云：“解把一茎野草，唤作丈六金身，会得头头皆是道，眼中瞳子面前人。”又颂子湖狗话，曰：“盆家无所有，只养一只狗，便是佛出来，也须遭一口。” 

　　道场无庵全禅师法嗣 


　　○常州华藏伊庵有权禅师 

　　临安昌化祁氏子，年十四得度，十八岁礼佛智裕禅师于灵隐。时无庵为第一座，室中以从无住本建一切法问之，师久而有省，答曰：“暗里穿针，耳中出气。”庵可之，遂密付心印。尝夜坐达旦，行粥者至忘展钵，邻僧以手触之，师感悟为偈曰：“黑漆昆仑把钓竿，古帆高挂下惊湍，芦花影里弄明月，引得盲龟上钓船。”佛智尝问：“心包太虚，量周沙界时如何？”师曰：“大海不宿死尸。”智抚其座曰：“此子他日当据此座呵佛骂祖去在！”师自是埋藏头角，益自韬晦，游历湖湘江浙几十年，依应庵於归宗，参大慧於径山，无庵住道场，招师分座说法，於是声名隐然。住后，上堂：“今朝结却布袋口，明眼衲僧莫乱走，心行灭处解翻身，喷嚏也成师子吼。栴檀林，任驰骤，剔起眉毛顶上生，剜肉成疮露家丑。”上堂：“禅，禅，无党无偏，迷时千里隔，悟在口皮边所。”以僧问石霜：“如何是禅？”霜云：“[鹿*瓦]砖”又僧问睦州：“如何是禅？”州云：“猛火着油煎。”又僧问首山：“如何是禅？”山云：“猢狲上树尾连颠。”大众！道无横径，立处孤危，此三大老行声前活路，用劫外灵机，若以衲僧正眼检点将来不无优劣，一人如张良入阵，一人如项羽用兵，一人如孔明料敌。若人辨白得，可与佛祖齐肩，虽然如是，忽有个衲僧出来道：‘长老话作两橛也！适来道道无横径，无党无偏，而今又却分许多优劣且作么生祗对？还委悉么？把手上山齐着力，咽喉出气自家知！”淳熙庚子秋示微疾，留偈趺坐而逝。茶毗齿舌不坏，获五色舍利无数，[疗-(日/小)+土]于横山之塔，分骨归葬万年山寺。 

　　双林用禅师法嗣 


　　○婺州三峰印禅师 

　　上堂，举野狐话，曰：“不落不昧，诬人之罪，不昧不落，无绳自缚。可怜柳絮随春风，有时自西还自东。” 

　　大沩行禅师法嗣 


　　○常德府德山子涓禅师 

　　潼川人也。上堂：“见见之时，见非是见，见犹离见，见不能及。”遂喝曰：“鲸吞海水尽，露出珊瑚枝。众中忽有个衲僧出来道：‘长老休寐语。’却许伊具一只眼。”上堂，横案拄杖曰：“一二三四五六七，七六五四三二一，循环逆顺数将来，数到未来无尽日，因七见一，因一亡七，踏破太虚空，铁牛也汁出，绝气息，无踪迹。”掷拄杖曰：“更须放下这个，始是参学事毕。”上堂，拈拄杖曰：“有时夺人不夺境，拄杖子七纵八横；有时夺境不夺人，山僧七颠八倒；有时人境两俱夺，拄杖子与山僧削迹吞声；有时人境俱不夺。”卓拄杖，曰：“伴我行千里，携君过万山，忽然撞着临济大师时如何？”喝曰：“未明心地印，难透祖师关。” 

　　净慈水庵一禅师法嗣 


　　○四明天童息庵达观禅师 

　　务之义乌赵氏，年十二受业於县之法慧寺正觉，初参应庵於天童，次见无庵於道场，后於天封水庵室中明得二老垂手处。木庵在闽，机用峻峭，为衲子一关，径往扣之，一语破的而返。至龙翔柏堂，遽分第一座，识者伟栢堂知人。开法严州灵岩，阅四五剎，自金山被旨居灵隐。上堂，举二祖见达磨话，颂曰：“长安深夜雪漫漫，欲觅心安转不安，纵使言前开活眼，那知已被老胡谩。” 

　　○袁州仰山简庵嗣清禅师 

　　上堂，举达磨大师一日谓门人曰：“时将至矣！汝等盍各言所得乎！”最后慧可出，礼三拜依位而立。磨云：“汝得吾髓。”师颂曰：“捏目生花立问端，得他皮髓被他谩，这般瞎汉能多事，六月无霜也道寒。” 

　　径山别峰印禅师法嗣 


　　○镇江金山退庵道奇禅师 

　　僧问：“雪峰云：‘望州亭与汝相见了也。’意旨如何？”师云：“左眼半斤。”云：“‘乌石岭与汝相见了也’作么生？”师云：“右眼八两。”云：“‘僧堂前与汝相见了也’又且如何？”师云：“鼻孔大头向下。”云：“只如鹅湖骤步归方丈，保福入僧堂，此意又作么生？”师云：“水自竹边流出冷，风从花里过来香。”僧礼拜。上堂：“此段大事，无处不周，新焦山未离东霞时已与诸人相见了也！且道相见底事作么生？几多头角成龙去，虾蟹依前怒眼睛。”上堂：“至道本乎无心，心法本乎无住，无住心体灵知，不昧性相寂然。所以道吾打鼓，四大部洲同参，拄杖横也挑干；乾坤大地，钵盂转也覆却，恒河沙界到这里，象王行处，狐兔绝踪，水月现时，风云自异。古今收不得，历劫不知名，千圣立下风，谁敢当头道。咄！我王库内无如是刀。” 

　　○镇江金山蓬庵自闻永聪禅师 

　　杭之於潜徐氏，八岁依县东资福寺，行居服僧伽梨，后还家，塾授五经。十五从父游径山，慕别峰机辨警拔，白父曰：“人天龙象也！愿学焉。”别峰器焉。至育王天童，当拙庵、密庵全盛时，往来两翁间十余年。后游闽越江东，西湖南北，凡遇名流，反复博约，雍容婉辞，尽底蕴乃已。出世台之净慧，徙金陵保宁蒋山，转金山。终时寿六十五，腊五十七。 

　　万年心闻贲禅师法嗣 


　　○温州龙鸣在庵贤禅师 

　　上堂，举崇寿示众曰：“识得凳子，周匝有余。”云门道：“识得凳子，天地悬殊。”师曰：“崇寿老汉坐杀天下人，云门大师走杀天下人，龙鸣则不然：识得凳子，四脚着地，要坐便坐，要起便起。”上堂，举赵州勘婆话，颂曰：“氷雪佳人貌最奇，常将玉笛向人吹，曲中无限花心动，独许东君第一枝。” 

　　○潭州大沩咦庵鉴禅师 

　　会稽人也。上堂：“木落霜空，天寒水冷，释迦老子，无处藏身，折东篱补西壁，撞着不空见菩萨，请示念佛三昧。也甚奇怪，却向道：金色光明云，参退吃茶去。”上堂：“老胡开一条路甚生，往直祇云：歇即菩提，性净明心，不从人得，从人不得，其门一向奔驰南北，往复东西，极岁穷年无个歇处，诸人还歇得么？休！休！”上堂，举晦堂和尚一日问僧：“甚处来？”曰：“南雄州。”堂曰：“出来作甚么？”曰：“寻访尊宿。”堂曰：“不如归乡好。”曰：“未审和尚令某归乡意旨如何？”堂曰：“乡里三钱置一片鱼鲊如手掌大。”师曰：“宁可碎身如微尘，终不瞎个师僧眼。晦堂较些子，有般汉便道熟处难忘，有甚共语处！”上堂，举罽宾国王问师子尊者蕴空公案，师颂曰：“尊者何曾得蕴空，罽宾徒自斩春风，桃花雨后已零落，染得一溪流水红。” 

　　○四明天童雪庵从瑾禅师 

　　永嘉楠溪人，俗姓郑。礼普安院子回为师落发，谒心闻於瑞岩，一日入室，闻举红炉片雪，问师，拟答，忽领旨。留待三年，入福州见佛智于西禅，问：“甚处来？”师曰：“四明来。”智曰：“曾见憨布袋么？”师便喝，智便打，师接住拳云：“和尚不得草草。”智云：“瞎汉！这边立。”时心闻主江心，师归，谒命充维那。一日，问师：“一喝分宾主，照用一时行。如何是一喝分宾主？”师便喝。闻云：“此喝是宾是主？”师云：“宾则始终宾，主则始终主。”闻笑曰：“汝又眼花了？”师即呈偈云：“一喝分宾主，依然又眼花，倒翻筋斗去，蹈杀死虾蟆。”初住仪真灵岩，僧问：“如何是灵岩境？”师云：“鹿跑泉冷浸明月，龙斗港深藏白云。”僧问：“如何是祖师西来意？”师云：“夜半须弥安鼻孔。”僧云：“如何是禅师？”云：“仰面不见天。”僧云：“如何是道？”师云：“全身入荒草。”僧云：“如何是法？”师云：“千重百匝。”僧云：“作家。”师云：“收。”上堂：“金槌影动，三世诸佛不敢当头；法令施行，外道天魔悉皆拱手。峭巍巍，木无板仰，净裸裸，不用安排。行住坐卧不用猜疑，好恶是非一时放下。然后和泥合水，拽把牵犁，任运纵横，总无妨碍。正恁么时，且道太平一曲作么生唱？”良久：“铁船横古渡，重整旧家风。”上堂：“金刚圈里翻身，筑着帝释鼻孔；悬崖头上撒手，突出达磨眼睛。往复三回，兴犹未尽，机轮一转，势不可停，倒拈蝎尾，婢使声闻，顺捋虎须，奴呼菩萨；释迦已灭，弥勒未生，佛法祖令，总属天童。把住放行，如何施设？”良久：“无孔铁槌当面掷，普天匝地起清风。”庆元六年七月二十三日索浴更衣，书偈，投笔而寂。寿八十四，臈七十，全身葬心闻塔之左。 

　　大洪老衲证禅师法嗣 


　　○苏州万寿月林师观禅师 

　　俗姓黄，福州候官人。僧问：“三圣道：‘逢人则出，出则不为人’意作么生？”师云：“错。”僧云：“兴化道：‘逢人则不出，出则便为人’又作么生？”师云：“错。”僧云：“兴化枪旗倒卓，三圣肝胆齐倾。”师云：“引不着。”僧云：“只如今日和尚作么生为人师？”云：“一棒一条痕。”上堂：“诸佛於此转大法轮，诸佛於此而般涅盘，正恁么时，甚处见释迦老子？”良久，云：“三门头合掌，佛殿里烧香。”上堂：“此世不移动，彼世不改变，当处发生，随处灭尽。阿呵呵，见不见，秋风一阵来，落叶两三片。”上堂，举杨岐禅师示众云：“身心清净，诸境清净，清净清净，身心清净。”“还知杨岐老人落处么？就船买得鱼偏美，踏雪酤来酒倍香。” 

　　灵隐东谷光禅师法嗣 


　　○四明天宁直翁一举禅师 

　　上堂：“机先一句，万别千差，三日一风，五日一雨，田畴水足，万物发生，且道陕府铁牛，髭须长多少？”卓拄杖下座。 

　　焦山或庵体禅师法嗣 

　　○四明天童痴钝智颕禅师 

　　出世茶陵军严福，迁金陵保宁蒋山、绍兴报恩、苏州灵岩，再住蒋山，迁四明雪窦，至天童。上堂：“德山棒，临济喝，龙跃云津，雷惊蛰户，开得眼者，顿彰意气，无转动者，死在其中。诸人要见德山临济么？”卓拄杖，喝一喝，下座。上堂：“日面月面，机前转变，千人万人，是谁亲见？西风一阵来，落叶两三片。”上堂：“马祖升堂，百丈卷席，象王回旋，狮子返掷，拟议青天轰霹雳。”颂初祖见梁武帝话，曰：“提起须弥第一槌，玉门金锁击难开，重施背踏空劳力，应悔迢迢万里来。”赠术士偈曰：“无位真人赤骨律，面门出入有谁知，太虚元与渠同寿，庾甲凭君子细推。”示张大夫狱吏偈曰：“活捉生擒百种囚，敲枷打锁问来由，个中一字能通变，活却从前死路头。” 

　　○四明天童茨庵尧禅师 

　　赞二祖偈云：“青云未遂读书心，白首穷途困少林，三拜起来连底错，承虚接响至于今。” 

　　龟峰晦庵光禅师法嗣 


　　○杭州径山蒙庵元聪禅师 

　　福州人。晦庵会中得心要，众推为高第。弟子上堂，举玄沙见僧礼拜，沙云：“因我得礼你。”师颂曰：“因我得礼你，莫放屁撒屎，带累天下人，错认自家底。”上堂，举赵州和尚在东司上见文远侍者过，蓦召文远，远应诺，赵州曰：“东司上不可与汝说佛法。”师颂曰：“明明道不说，此理凭谁识，春风一阵来，满地花狼藉。”送行者求僧，偈云：“山前麦熟雨初晴，桑柘青连柳色新，毫发不存风骨露，头头总是比丘身。” 

　　云居蓬庵会禅师法嗣 


　　○万松坏衲大琏禅师 

　　赞出山相佛，偈曰：“行满功圆彻骨穷，不胜羸瘦发髼松，弥天罪过今无数，毗舍耶中一欵供。” 

　　增集续传灯录卷第一 


        增集续传灯录卷第二 

　　　　径山兴圣万寿禅寺前住持比丘吴郡文琇集 

　　大鉴下第十九世 

　　天童密庵杰禅师法嗣 


　　○杭州灵隐松源崇岳禅师 

姓吴氏，生於处州龙泉之松源，故因以为号。自幼卓荦不凡，未尝嬉戏。年二十三弃家，衣扫塔服。首谒灵石妙公，继见大慧於径山。闻大慧称蒋山华公为人径捷，即往参。一夜举狗子无佛性话有省，即以扣应庵，庵举:“世尊有密语，迦叶不覆藏。”师云:“钝置和尚。”应庵励声一喝，师便礼拜。应庵大喜，以为法器，说偈劝其祝发。隆兴二年，始得度於临安西湖白莲精舍。徧历诸大老之门，罕当其意。入闽见木庵永公，木庵一日举:“有句无句，如藤倚树”。师云:“裂破。”庵云:“琅琊道好一堆柴聻。”师云:“矢上加尖。”庵云:“吾兄下语，老僧不能过，其如未在，他日，拂柄在手，为人不得，验人不得。”师云:“为人者，使博地凡夫，一超入圣域，固难矣!验人者，打向面前过，不待开口，已知渠骨髓，何难之有。”庵举手云:“明明向汝道，开口不在舌头上，后当自知。”及见密庵於衢之西山，随问随答，庵但微笑，师切於道，至忘寝食。庵移蒋山，华藏、径山皆从之，会入室次，问旁僧:“不是心，不是佛，不是物。”师侍侧，豁然大悟，乃云:“今日方会木庵道:开口不在舌头上。”庵迁灵隐，遂命师为第一座。旋出世吴郡澄照，徙江阴光孝、无为冶父、番阳荐福、四明香山、苏之虎丘。庆元三年，被旨补灵隐，示众曰:“明眼衲僧，因甚打失鼻孔，有贼无贼。”上堂：“大凡扶竖宗乘，须具顶门正眼，悬肘后灵符，只如保寿开堂，三圣推出一僧，保寿便打。三圣道:‘与么为人，瞎却镇州一城人眼去在。’保寿掷下拄杖，便归方丈。二尊宿等闲，一挨一拶，便乃发明临济心髓，只是不知性命总在这僧手里，还有检点得出者么!昔年觅火和烟得，今日担泉带月归！”岁旦上堂：“元正改旦，事事成现，有时放行，有时坐断，不惜两茎眉，坐和盘掇转，佛法世法都卢一片，既是佛法世法，如何得成一片？但辨肯心，必不相赚。”上堂，拈拄杖云:“入荒田不拣，信手拈来草，怀州牛吃禾，益州马腹胀，怀宁独山张主管铸锅三口，宾头卢尊者，不知失却瑠璃碗，且道，落在什么处？”掷下拄杖云:“众眼难瞒。”上堂，举保宁勇和尚云:“大方无外，大圆无内，无内无外，圣凡普会，瓦砾生光，须弥粉碎，无量法门，百千三昧。”拈起拄杖云:“总向这里会去！苏卢苏卢，悉哩悉哩萨婆诃。”师云:“这老汉业识茫茫，不奈船何打破戽斗。”居灵隐六年，法道盛行，退居东庵，我属微疾，犹不废唱道。忽亲作书别诸公卿，垂二则语以验学者，曰:“有力量人，因甚么抬脚不起？”“开口不在舌头上。”又贻书嗣法香山光睦云居善开，嘱以大法，乃书偈曰:“来无所来，去无所去，瞥转玄关，佛祖罔措。”，跏趺而寂。实嘉定二年八月四日也，得年七十又一，坐夏四十，全身塔北高峰之原，待制。陆游放翁铭其塔有曰:“读师之语，峻峭崷崒，下临云雨，如五千仞之华山；蹴天驾空，骇心眩目，如钱唐海门之涛；虎狗股栗，屋瓦震堕，如汉军毗阳之战。”可谓临济正宗，应庵密庵之真子孙也，放翁其知言者哉。 

　　○夔州卧龙破庵祖先禅师 

　　族出蜀广安王氏。从罗汉院德祥出家。闻缘老宿住昭觉，往参，扣语契，令奉圆悟香火。一日从方丈前过，缘问:“庵头有人么?”师云:“无人。”语未竟，缘劈胸与一拳，云:“你聻。”师忽有省。出峡，依澧州德山涓落发，寻受具。徧参诸方，至苏之万寿，值雪夜坐，自念行脚十年矣!尚不能彻去，正闷闷间，不觉钟动，趋后架，举头见"昭堂"二字，疑情顿释。既而见水庵一於双林，水庵问:“师子尊者被罽宾斩却头固是，你道西天胡子为什么无须?”师云:“非双林不举此话。”水庵云:“今日撞着个作家。”师云:“心不负人，面无惭色。”水庵遂拓开师云:“勘破了也。”逮水庵谢事，遂往见密庵於乌巨，庵命师典客。偶庵对旁僧举:“不是风动，不是幡动。”师闻豁然大悟。次日庵遇师，於众寮前谓师曰:“总不得作伎俩，你试露个消息看。”师应声曰:“方丈里有客！”庵呵呵大笑。庵迁蒋山，师侍行相，从凡五载，尽得旨，要辞归蜀。庵以偈送之曰:“万里南来川藞苴，奔流度刃扣玄关，顶门[翟*支]瞎金刚眼，去住还同殊走盘。”已而南至夔门，尚书杨公辅以卧龙，请居之，辞去。徧游於吴华藏遁庵演、金山退庵奇、灵隐笑庵悟、径山蒙庵聪，皆分第一座命说法。历住常州荐福、真州灵岩、吴中秀峰、穹窿杨和，王请住湖州资福，约斋居士张公，请为广寿慧云禅寺开山住持，六坐道场皆王公巨卿所请，时甚荣之。上堂，举古人道:“杨歧乍住屋壁疎，满堂尽布雪真珠，缩却项，暗嗟嘘，翻忆古人树下居。”师云:“杨歧斗胜不斗劣，秀峰斗劣不斗胜，秀峰乍住没亲疎，个个尽怀沧海珠，满眼湖山看不足，释迦弥勒是他奴。”上堂，举:“密庵先师道，有问冬来事，京师出大黄，贪他一粒米，失却半年粮。秀峰不恁么，有问冬来事，京师出大黄，只图一粒米，却得百年粮。或被知事道:长老长老莫道百年粮，只得半年不少，也得只向他道：但辨肯心，必不相赚。”上堂，举东山和尚道:“如何是禅?阎浮树在海南边，近则不离方寸，远则十万八千，毕竟如何禅禅？”师云:“穹窿也有个道处，如何是禅?阎浮树在海南边，撑天拄地，拄地撑天，巧说不得，只要心传，毕竟如何禅禅。”上堂：“十五日已前明似镜，十五日已后黑如漆，正当十五日又且如何?莺迁乔木频频语，蝶恋芳丛对对飞。”师将终，作书别所厚善。书偈曰:“末后一句已成忉怛，写出人前千错万错。”书讫端坐而逝，实嘉定四年六月九日也。师化时，寓径山遗嘱弃骨山下，主翁石桥收骨，建塔於别峰塔之右，寿七十六臈四十九。 

　　○信州龟峰曹源道生禅师 

　　南剑人。出世饶州妙果，迁龟峰，后住饶州荐福，逾月化去。上堂：“佛法二字，人人知有，狼毒砒霜，那容下口，直饶透出威音前，也是痴狂外边走。山僧已是拖泥带水，诸人合作么生？”喝一喝。上堂：“今朝八月十五，天色半阴半雨，几多门外游人，不睹月圆当户。也好笑，又堪嗟，争似西湖寺里一队古佛，参退归堂吃茶。”上堂：“春风东扇西扇，春雨似晴不晴，浅白深红烂铺锦绣，莺声燕语互奏笙簧，一一揭示圆通妙门，头头流通正法眼藏。拟心凑泊，依前万水千山；直下知归，许你七穿八穴。”柏禅床，下座。上堂：“雨雪落纷纷，檐头水滴滴，良哉！观世音草里跳不出，也大屈，水里乌龟钻铁壁。咄！”上堂：“月生一拶倒，银山并铁壁；月生二土宿，骑牛穿闹市；月生三屋头，幽鸟语喃喃。不是葛藤露布，亦非入理深谭，正与么时，宾主交参一句作么生道？万仞悬崖垂只手，百花丛里现优昙。”上堂：“平旦清晨三月朝，南山苍翠插云霄，不须更觅西来意，窗外数声婆饼焦。”拍膝云：“好大歌。” 

　　○四明天童枯禅自镜禅师 

　　俗姓高，闽之长乐人。谒木庵永、水庵一、或庵体，最后见密庵於灵隐，机缘吻契。久之开法，隆兴上蓝，迁建康旌忠、抚州白杨、福州太平西禅。宝庆元年，被旨升灵隐，移天童。上堂:“有句无句，如藤倚树，树倒藤枯，句归何处？”良久：“长忆江南三月里，鹧鸪啼处百花香。”上堂：“一拽石，二般土，夜半日轮正卓午。老安曾牧沩山牛，南泉不打盐官鼓，报君知，莫莽卤，火里[即*鸟]鹩吞却虎。”上堂，举僧到鹤林敲门，林云：“是谁？”僧云：“行脚僧。”林云：“非但行脚僧，佛来亦不着。”僧云：“既是佛来，因甚不着？”林云：“无你栖泊处。”师云：“若是天童，有人敲门，即大开门户与伊入来，当胸搊住云：‘道！道！’待伊拟开口，劈胸与一拳。若向这里转得身、吐得气，便请明窗下安排。” 

　　○杭州净慈潜庵慧光禅师 

　　上堂，举赵州和尚因僧问：“狗子还有佛性也无？”赵州云：“无。”颂曰：“狗子无佛性，全提摩竭令，才拟犯锋铓，丧却穷性命。” 

　　○太平府隐静万庵致柔禅师 

　　湖州陈氏子。妙喜南迁，道经干潮，祖父暹延供无虚日，其母黄氏梦一僧，曰：“可供我。”遂怀妊。及诞日，父母誓不以世尘累。年十岁，投受和尚出家，越九载得度，谒鼓山木庵永，会庵升堂，云：“国师再来也。”师微笑有省。又谒密庵於蒋山，庵室中举“释迦弥勒是他奴，他是阿谁？”师曰：“无地头汉。”庵曰：“千闻不如一见”，师拳一打，庵擒住，励声云：“小鬼头，见个什么胡打乱打！”师云：“更要一拳在！”庵打两拳，云：“打这无地头汉！”师豁然契悟。以母老归宁，郡将吏部朱公江请住城南广法。上堂：“起道树，诣鹿苑，不是向上机；传少室，续曹溪，未为性燥汉；直得无依无欲无一法当情，犹落第二见。放过一着，卷舒在我，纵夺临时，於把住处放行；露柱灯笼活鱍鱍，於放行处把住。释迦弥勒是他奴，卓拄杖，是放行？是把住？一气不言含有象，万灵何处谢无私。”上堂：“毗卢师，法身主，若要动地放光，且来般柴运土。嗄！将谓忘却。”上堂：“百丈不再参马祖，岂得三日耳聋；临济不到大愚，安知老婆心切；仰山将得镇海明珠，为甚向东寺面前叉手当胸？却道无理可伸，无言可说，咄！直饶倾下一栲栳，敢保老兄犹未彻。”上堂：“饥荒老鼠咬葫芦，多计猢孙倒上树，要透报恩向上关，须是一步低一步。既是向上关，因甚一步低一步？待你踏着，却向你道。”上堂，举东山示众云：“空门有路人皆到，到者方知旨趣长；心地不生间草木，自然道放白毫光。”师云：“东山只解无中觅有，不解有中觅无。隐静则不然：空门有路人皆到，到者方知碍处通；石上栽花并结果，到头元不假春风。”将终，集众嘱曰：“予平生不畜长物，只如常僧安寝堂二日足矣。”书偈，端坐而化，越三日，寺毁，众悟遗言，若有旨也。寿七十，腊五十二。 

　　○杭州灵隐笑庵了悟禅师 

　　姑苏人。上堂，举睦州因僧问：“以一重去一重即不问，不以一重去一重时如何？”睦州曰：“昨日栽茄子，今日种冬瓜。”师颂曰：“昨日栽茄子，今日种冬瓜，一声河满子，和月落谁家。” 

　　○金陵蒋山一翁庆如禅师 

　　姓汜，福州长乐人。上堂:“春雨如膏，春云似鹤，春乌关关，春泉濯濯，揭却观音脑盖，踢倒慈氏楼阁。莫将错就错！”拍禅床云：“参！”上堂：“过去诸如来，斯门已成就，一盲引众盲；现在诸菩萨，今各入圆明，鰕跳不出斗；未来修学人，当依如是法，赚杀一船人。”上堂：“意能刬句，句能刬意，意句交驰，讨甚巴鼻？尽力道不得底句，不是河南，便是河北。衲僧闻得与么告报，十个有五双鼻孔冷笑。”遂拈拄杖云：“云居拄杖子，党理不党亲。”卓一下云：“雪巢初冷夜，云须未梳时。”上堂：“霜明万壑，月皎千家，达磨不会，却返流沙。”拍膝云：“好大歌！归堂吃茶。”上堂：“天地造化，有阴有阳，有晦有朔；圣人治世，有礼有乐，有刑有政；衲僧门下，有杀有活，有擒有纵。其擒也纵也杀也活也，总是黄龙指甲缝里。汝若拟议，不消一掐，然虽如是，笑我者多，哂我者少。”上堂：“一句截流，万机寝削，且道是那一句？”良久，卓拄杖云：“归堂吃茶。”上堂：“久雨忽晴，天清地宁，云收岳面，月落波心。”拈拄杖卓一下，云：“恁么会去，达磨一宗，扫土而尽。”上堂：“诸佛不出世，人人举足踏着；祖师不西来，人人满口道着。既蹈着又道着，毕竟是个什么？有般汉东西不辨，南北不分，便道‘明明不覆藏，切忌从他觅。’殊不知抛却真金，随群摄上。”上堂：“豁开户牖，当轩无人，挝动雷门，凭谁侧耳？裴相国印心於老黄蘗，温伯雪目击於鲁仲尼，衲僧门下检点将来，犹在半途。知县学士今日到来，云居如何与伊相见？”拈拄杖，画一画，云：“万重关锁尽，一剑倚天寒。”晚年退隐南昌西山。示寂，塔於定林。寿六十八，夏四十九。 

　　○苏州承天铁鞭允韶禅师 

　　上堂：“一五二五，机轮无阻；南山起云，北山下雨。有人却道‘锦上添花’，有人又道‘泥里洗土’，有人又道‘离此二途，便见丹霄独步’。若总如斯论量，山僧未敢相许，毕竟如何？”良久，云：“逢人不得错举。”徽宗皇帝国忌日，上堂，竖起拂子示众云：“还见么？眨得眼来古佛过去久矣！珍重！”师住泉州光孝，判府请开堂祝圣，白槌罢，师乃云：“唤什么作第一义？莫有旁不甘者么？出来道着！”时有僧出，问：“顶[宁*页]摩酰眼卓竖。”师拈拄杖卓云：“住！住！今日开堂，不比寻常佛事，设问答，到弥勒下生。勾锁连环，盛水不满，也祇是空鼓粥饭气，於自己了没交涉。所以道：问不在答处，答不在问处，问答交驰，如青天轰霹雳。看者不容眼，那堪便向言中定旨，句下明宗，大似缘木求鱼、守株待兔。殊不知我宗无语句、亦无一法与人，这里彻去，皇恩佛恩一时报毕，其或未然，更为锦上添花。”复卓拄杖一下。佛涅盘日，上堂：“老汉当年臈月八，三更夜半颠狂发，刚把长钉钉眼睛，直至如今未能拔。山僧今日下毒手，为他拔一拔看！”便下座。 

　　○约斋居士侍郎张公镃 

　　久参密庵，闻钟声悟道。有偈云：“钟一撞，耳根塞，赤肉团边去个贼，有人问我解何宗，舜若多神面门黑。”东州永和尚举此偈颂云：“一棒钟声到耳根，三千剎海一晴昏，贼从赤肉团边去，明日依然不离门。” 

　　灵隐妙峰善禅师法嗣 


　　○杭州径山藏叟善珍禅师 

　　泉州南安吕氏，年十三依郡之崇福南和尚落[髟/采]，游方至杭，受具。谒妙峰于灵隐，入室悟旨，后出世里之光孝，舛承天迁湖之思溪圆觉、福之雪峰，朝命移四明育王余杭径山。上堂：“古者道知之一字众妙之门，又有道知之一字众祸之门。只这二门，入得更须出得，三世诸佛出不得，历代祖师出不得，天下老和尚出不得，何故？变铁成金易，变金成铁难。”上堂：“尽大地是紫磨金身，诸人每日开眼觑见释迦老子心肝，举步筑着释迦老子鼻孔，说有说无是诳，说生说灭是谤，说即心非心是妄，不诳不谤不妄，春风吹落桃李花，淡烟疎雨笼青嶂。”上堂:“春雪寒，春霄短，古佛心，破灯盏，正法眼，乾纸捻，抖擞精神只管看。看到北斗西移，南斗东转，上元依旧正月半。”上堂：“灵云见桃花悟去，玄沙道敢保老兄未彻；香严闻击竹悟去，仰山道祖师禅未会。禅和十个五双，道我此一门全无肯路，亦未知灵云香严在！要知二大老么？醉我落花天，借他弦管里，又据室去这里，便是问讯烧香了来老僧身边立地底所在么？呆子！你自钝置犹可，莫来钝置老僧。”尝自题其像云：“参禅无悟，识字有数，眼三角似燕山愁胡，面百折如赵婆呷(哷甲切吸也)醋，一着高出诸方，敢道饭是米做。”送忍书记偈云：“鬓丝不可织寒衣，煮字那能疗得饥，别欲语君安乐法，正忙却未有闻时。”生於宋绍兴甲寅十月十二日，示寂於嘉定丁丑五月二十一日，寿八十三，塔全身于南塔院。 

　　○杭州净慈东叟仲颕禅师 

　　上堂：“切忌随他觅，无劳向己求，纵横活鱍鱍，有放还有收，是什么？一叶落，天下秋。”上堂：“迷生寂乱，悟无好恶，奉化县里契此翁，凸个肚，矮双足，拖个布袋，十字街头，憝憝痴痴落落魄魄，何似老龙牙，手里把柄破木杓。”上堂，拈拂子画一画，云：“伏羲发天地之秘，未明者消息。”又点三点，云：“瞿昙示圆伊之妙，未明者消息。者消息如何辨的？不见道：冬至乃书云物。”击拂子。上堂：“上不在天，下不在地，中不在人。”喝一喝：“且道这一喝落在什么处？若也知得，也有宾也有主，也有照也有用。若也不知，参退。巡堂吃茶。”上堂：“挝动鼓，众斯聚，耳同闻，目同睹，超乾坤，越今古，夫何故如此？五月五，是端午。”上堂：“行者行，坐者坐，左之右之，缺一不可。甘露园中蒺藜，黄蘗树头蜜果，才与么不与么，不与么却与么。善贾之家，不停滞货。” 

　　○吉水龙济友云宗鍪禅师 

　　族出庐陵王氏，自幼喜学禅坐，十二从宝寿院海室淙公出家，寻剃发受具。参妙峰於灵隐，佛涅盘日，峰上堂，拈拄杖云：“释迦老子来也！诸人还见么？微妙净法身，具相三十二。”放下杖云：“见汝诸人不会，入涅盘去也！”师於言下豁然契悟。一日辞归，峰嘱曰：“深山里结个茅庵去。”师登吉水东山佛顶峰，扪萝披棒，得修山主古寺基，遂居焉。木食涧饭，夙夜危坐，或雪寒缺粮，啖昌歜([彳*旦]感切乃菖蒲菹也)数寸以度日。尝口点云：“山僧有分住烟萝，无米无钱莫管他，水似瑠璃山似玉，眼前总有许来多。”久之，缁白踵至，遂成丛席。因旧名榜曰龙济清凉禅寺，书门以示来参。曰：“除却眼耳鼻舌身意，那个是你自己？若也道得，许你亲见龙济来。其或未然，且居门外。”雪岩和尚见而问曰：“曾接得几人？”师曰：“老僧从来不会按牛头吃草。”僧问:"臈月三十日到来时如何?"师曰:"门前无索债人.”至元丁亥七月二十七日入灭，住世八十，僧夏六十一，塔全身於峰之颠。 

　　净慈北涧简禅师法嗣 


　　○四明育王物初大观禅师 

　　鄞县横溪陆氏。蚤参北涧，於净慈悟旨，典文翰声[妳-女+示]籍甚晚，住育王座下，名缁蚁附。上堂:“达磨正宗，衲僧巴鼻，充塞虚空，无处回避。堪笑迷流白日青天，开却眼只管瞌睡；更有黄面老人，不识好恶入泥入水，却道我於然灯佛所无一法可得而为我授记，何异好肉剜疮，空花求蒂。毕竟如何？悉哩悉哩。”既顺世，葬于寺之西庵。 

　　径山浙翁琰禅师法嗣 


　　○杭州径山偃溪广闻禅师 

　　闽之候官东家子，母陈氏，世业儒，踈眉秀目，哆口丰颐，从季父智隆於宛陵光孝，十八得度受具。初见铁牛印、少室睦、无际派，追随甚久，参浙翁於天童，针芥难投，自知未稳，及再参於双径翁，笑迎曰：“汝来耶。”一夕，坐檐间闻更，三转入堂，曳覆而蹶，如梦忽醒。翌朝造室，翁举赵州洗钵盂话，师将启吻，翁遽止之，平生疑情当下氷释。绍定戊子四明制阃胡公以小净慈致之，历住香山万寿、雪窦育王、净慈灵隐、径坞入山，所至革弊支倾，广容徒众。开炉上堂，举赵州和尚示众云：“老僧三十年前在南方火炉头，有个无宾主话，直至如今无人举着。”师曰：“森罗万象明，暗色空日夜举扬，赵州古佛不是不知，只为贪程，速急上堂，杨岐眼中睛，临济顶中髓，一不成二不是，点着不来，白云万里。”佛成道上堂：“错！错！六载草绳空自缚，了！了！开得眼来天大晓。古今天地、古今日月、古今星辰。”拍膝云：“剑去久矣，切忌刻舟。”上堂：“云门放洞山三顿棒，嚼饭喂婴孩；黄蘗打临济三顿棒，按牛头吃草。只今不犯丝毫，有个方便。”良久云：“大事为你不得，小事自家担当。”上堂：“非风幡动，仁者心动，浣盆浣盆；非风铃鸣我心鸣耳，漆桶漆桶。尽古往今来，和泥脱擎有什么限！还知万寿落处么？劫石有消日，虚空无尽时。”上堂：“十字街头石幢子，无你遮护处；一声江上侍郎来，无你回避处。初僧家朝出暮人脚前脚后也须子细，忽然筑着磕着净慈拄杖，别有分付。”上堂：“一舛三合，拄杖头边，万木千山，草鞋跟底。未言先领，谁家灶里，无烟撩起便行，是处井中有水。莫道空来又空去，许多途路不相孤。”上堂：“一句绝离微，浑仑无缝罅，善财七日寻觅不得，赵州五年分疎不下，灵山今日快便难逢，为通一线：六月卖松风，人间恐无价。”上堂：“绕禅床一匝，挥香案一下，转藏已竟，讲经已竟，若具看经眼目，方知落处，其或未然，依经解义，三世佛冤，离家一字，还同魔说。”上堂：“赵州吃茶去，金牛吃饭来，龙门多上客，有人续得末后句，许你入阿字法门。”景定四年六月十四日示寂，寿七十五夏五十八。 

　　○苏州虎丘枯桩昙禅师 

　　上堂，举大梅常禅师问马大师：“如何是佛”大师云：“即心是佛”师云：“要知马师蹲坐处么？水向石边流出冷，风从花里过来香。” 

　　○杭州径山淮海原肇禅师 

　　通州静海潘氏子，母朱氏，邑之利和寺妙观其诸父也，谓其父母曰：“是子生而有异，却荤胾殆，亦夙种盖。”俾出家，父母然之。年十九，剃染受具，参浙翁於径山，翁问：“汝何处人？”师曰：“淮人。”翁曰：“泗州大圣为什么在扬州出现？”师曰：“今日又在杭州撞着。”翁曰：“且得没交涉。”师徐曰：“自远趋风。”翁以师警敏，欲大激发，未容其参堂，才见便云：“下一转语来。”拟开口即喝出。师以书上，又以颂呈末句云：“免教回首望长安。”翁云：“这里是什么所在！”师曰：“谢和尚挂搭。”始容就入室之列。已而命掌记。翁既寂，师出世通之光孝，迁吴城双塔、金陵清凉、天台万年、苏州万寿、东嘉江心，而四明育王虚席，庙堂奏师补处，迁杭之净慈、灵隐径山，其住径山歉余逋券，山积僧残屋老，未几楼阁矗霄，云衲踵至，不减浙翁全盛气象。俄示疾，嘱其徒：“为吾柎一穴於东涧。”见生死不忘奉师之意。浴讫书偈而逝。尝赞达磨偈曰：“踏翻地轴与天关，合国人追不再还，去去一身轻似叶，长江千古浪如山。” 

　　○杭州灵隐大川普济禅师 

　　明州奉化人。上堂，举睦州因僧问：“如何是祖师西来意？”州云：“一队衲僧来，一队衲僧去。”颂曰：“一队衲僧来，一队衲僧去，打破睦州关，大地无寸土。”题世尊出山相，偈曰：“龙章凤质出王宫，肘露衣穿下雪峰，智愿必空诸有界，不知诸有几时空。”送僧偈曰：“云遮剑阁三千界，水隔瞿唐十二峰，抖擞屎肠都说了，莫教错认瓮为钟。” 

　　○杭州净慈介石朋禅师 

　　上堂，举明招谦禅师一日天寒上堂，众才集，招曰：“风头稍硬，且归暖处商量。”便归方丈，众随至立定，招曰：“才到暖室，便见瞌睡。”以拄杖一时趂下。师颂曰：“稍硬风头早已乖，更将暖处自沉埋，反令千古成踪迹，枉吃罗山白饭来。”因见郁山主画像，旁僧索赞，师信笔书曰：“拾得明珠笑眼开，为言尘尽转生埃，若无直下承当者，孤负阇黎一扑来。” 

　　○四明天童辨山仟禅师 

　　送僧归乡偈曰：“奋志南方问正因，正因一字不曾闻，七零八落袈裟角，惹得凌霄几片云。”赞观音偈曰：“螺髻屈蟠春嵨碧，绿衣零乱晓云寒，寻声只么随流去，见甚真观清净观。” 

　　○苏州虎丘东山道源禅师 

　　福建连江黄氏。隶业郡之白云，历两浙，见知识二十余员，末后到蒋山，见浙翁，室中举“即心即佛”话有省。出世奉化清凉。上堂：“几载长庚度岁寒，横眠倒卧放痴顽，虽然不作住山计，却被无心趂出山。俯顺时机，高低普应，尧风荡荡，舜日熙熙，樵唱渔歌，咸归正化。”良久：“四海浪平龙睡稳，九天云净鹤飞高。”上堂,拈拄杖:“德山棒、临济喝总是用过了闲家泼具，且道虎丘将什么为人？”卓拄杖，云：“不假钳锤烹佛祖，惯将折筯搅沧溟。”掷拄杖，下座。师居虎丘，以病朔望不至，官府守许其简，师写一偈云：“业风吹我到姑苏，多病那能强自扶，珍重虎丘山上月，出门何处不逢渠。”建安徐直翁帅三山以雪峰起师，至建安光孝寺，遗偈而化，淳佑元年九月二十九日也，寿五十九。 

　　○四明大慈芝岩惠洪禅师 

　　越州新昌人，姓朱，其生也，母梦僧入卧内，肖前石佛高禅师。年十六从石佛净因剃染，谒蒋山浙翁，翁问曰：“汝何处人？”师曰：“越州。”曰：“近离何处？”曰：“净慈。”曰：“如何是行脚事?”师拟议，翁色庄曰：“汝答我一一分晓，问着行着行脚事则茫然，为何所碍？”曰：“今日来见和尚。”翁曰：“念汝新到，参堂去。”翁迁天童，师再参翁。室中举“不是心不是佛不是物”，师曰：“毒龙行处草不生。”翁曰：“且喜没交涉。”师曰：“入水见长人。”翁便喝。后应亟相忠献越王之命出世崇报，上堂：“住山懒慢，百事无成，教为剩语，禅亦强名。”击拂子：“夜来春睡重，一觉到天明。”住石佛，上堂：“红尘堆里四经秋，验尽诸方碗脱丘，忽地船头轻拨转，却来屋里贩杨州。襕衫翻着，曲唱还乡，坐断千差，壁立万仞，直得韶光溢目，故园桃李争妍，瑞气腾空，本地风光显现，若也顿开千眼，何妨把手同归。其或未然，善财一去无消息，楼阁门开竟日间。”上堂：“若论此事，如春行大地，物物皆春，若是焦芽败种，又争怪得。”临终书偈云：“六十三年前，六十三年后，臈月火烧山，虚空俱出丑”跏趺而逝。 

　　○四明寿国梦窗嗣清禅师 

　　越之山阴于氏，肆业郡之天章。佛涅盘上堂：“佛真法身，犹若虚空，因甚二月十五日，却向双林树下做尽死模活样？竹影扫阶尘不动，月穿潭底水无痕。”上堂，举白云端和尚示众曰：“若端的，得一回汗出。”师拈云：“要知白云老人落处么？自从塞北径鏖战，敢向江南说阵图。”上堂：“德山入门便棒，临济入门便喝，逼龟成兆，终不能灵，宝陀这里寂然不动，感而遂通，马无千里谩追风。”上堂，举曹山辞洞山，洞山云：“子向甚么处去？”曹山云：“不变异处去。”洞山云：“不变异处岂有去耶？”曹山云：“去亦不变异。”师云：“云藏无缝袄，乌宿不萠枝。”上堂：“春风如刀，春雨如膏，裁剪不得处，桃花色转娇，灵云一见不疑去，谢郎舞棹更呈桡。”上堂：“归宗斩蛇，秘魔擎义，禾山打鼓，赵州吃茶，十字街头开铺席，见钱买卖且无赊。”上堂：“三十年来寻剑客，几回叶落又抽枝，自从一见桃花后，直至如今更不疑。”师云：“寻常春梦无奇特，独有灵云说向人，只如玄沙道谛当甚谛当，敢保老兄未彻在。若不同床睡，焉知被底穿。”上堂：“万里无寸草，头上漫漫；出门便是草，脚下漫漫。夜行只管贪明月，不觉和衣渡水寒。” 

　　○龙溪文禅师 

　　示众云：“无相无形本寂寥，拟抬眸处转迢遥，蒲团静倚无余事，窗外一声婆饼焦。” 

　　天童无际派禅师法嗣 


　　○天宁无境彻禅师 

　　上堂，举岩头和尚因僧问：“浩浩尘中如何辨主？”头云：“铜沙锣里满盛油。”颂曰：“百万雄兵入汉关，威如猛虎阵如山，单刀直取颜良首，不是关公也大难。” 

　　○鳌峰定禅师 

　　赞玄沙和尚偈曰：“蓑衣不肯换金章，千古风流属谢郎，钓得锦鳞人不荐，夜寒沙上听鸣楖。” 

　　育王秀岩瑞禅师法嗣 


　　○四明瑞岩无量寿禅师 

　　上堂，举鸟窠和尚因白侍郎问：“如何是佛法大意？”鸟窠曰：“诸恶莫作，众善奉行。”侍郎曰：“三岁孩儿也解恁么道。”鸟窠曰：“三岁孩儿虽道得，八十老人行不得。”颂曰：“恶无想貌善无形，皆自心田长养成，不动锋铓轻剔破，菩提烦恼等空平。”因僧问：“世尊睹明星悟道，此意如何？”师答以偈曰：“明星现处眼皮穿，汉语胡言万万千，暴富乞儿休说梦，谁家灶里火无烟。” 

　　育王空叟印禅师法嗣 


　　○湖州道场别浦法舟禅师 

　　尝有鱼篮妇赞曰：“月眉斜印海门孤，逐浪随波不丈夫，双手向人提掇处，却将鱼目换明珠。” 

　　○无极观禅师 

　　出山佛赞曰：“王宫不住个痴呆，半夜逾城真怪哉，苦行六年谁采你，计穷只得出山来。” 

　　鼓山木庵永禅师法嗣 


　　○杭州净慈晦翁悟明禅师 

　　福州人。上堂，举夹山会下一僧到高亭，才礼拜，亭便打，僧云：“特来礼拜，师何打？”又拜亭，又打，趂出。僧回举似夹山，山云：“会么？”云：“不会。”山云：“赖汝不会，汝若会，即夹山口哑去。”应庵拈云：“高亭一期，忍俊不禁，争柰拄杖放行太速，这僧当时若是个汉，莫道高亭、夹山，便是达磨大师出来，也斩为三段。何故？家肥生孝子，国伯有忠臣。”师云：“高亭夹山，门庭施设各得其宜，但中间一人较些子，应庵与么道也是巩县茶瓶。”师纂修联灯会要传于丛林。 

　　青原信庵禋禅师法嗣 


　　○吉州青原净居正庵宗广禅师 

　　僧问：“不在内不在外不在中间，且道在什么处？”师曰：“逢人不得错举。”僧云：“还有请益个也无？”师云：“弄巧成拙。”僧礼拜，师云：“却较些子。”上堂：“父子相继住此山，丛林轨则没多般，主宾色色皆仍旧。”蓦召大众：“且道仍旧后如何？一炷清香尽日间。下座！”上堂：“不用爱圣，圣是假名，不用厌凡，凡是妄立，但得圣凡情尽，自然物我双忘，正与么时，凭谁委悉？石女穿针山色秀，木人牵线海云生。” 

　　何山月窟清禅师法嗣 


　　○福州雪峰北山信禅师 

　　颂佛成道曰：“六年冻得眼无光，一见明星雪后霜，担水出山频唤卖，不知江海白茫茫。” 

　　天童息庵观禅师法嗣 


　　○苏州虎丘[仁-二+幻]堂善济禅师 

　　赞鱼篮观音偈曰：“云鬓浓妆苦强颜，为它闻事入尘寰，携来活底无人买，只作寻常死贷看。” 

　　○绍兴天衣啸岩文薜禅师 

　　上堂，举云门和尚示众云：“人人尽有光明在，看时不见暗昏昏，作么生是诸人自己光明？自代云：厨库山门。又云：好事不如无。”师颂曰：“人人尽有光明在，看时不见暗昏昏，踢倒山门与厨库，此时明暗自然分。” 

　　○华藏纯庵善净禅师 

　　上堂，举六祖风幡话，颂曰：“不是风兮不是幡，白云尽处见青山，可怜无限英灵汉，开眼堂堂入死关。” 

　　○柏岩凝和尚 

　　作破衲颂曰：“零零落落几经年，信手拈来搭半肩，午夜定回和束倒，个中消息许谁传。” 

　　金山退庵奇禅师法嗣 


　　○杭州灵隐高原祖泉禅师 

　　上堂，举九祖伏驮密多尊者问八祖佛驮难提尊者“父母非我亲”话，颂曰：“父母分明非我亲，祖师肝胆向人倾，直下若能亲荐得，优昙花发火中春。”赠黄汉岭开接待偈曰：“路绕悬崖万仞头，行人到此一场愁，蓦然得个休歇处，重迭关山信脚游。” 

　　万寿月林观禅师法嗣 


　　○隆兴黄龙无门慧开禅师 

　　杭州良渚人，俗姓梁，母宋氏，礼天龙肱和尚为受业师，参月林於苏之万寿，林令看无字话，经于六年，逈无入处，乃奋志克责，誓云：“若去睡眠，烂却我身。”每至困时，廊下行道，以头向露柱磕。一日在法座边立，忽闻斋鼓声，有省成偈曰：“青天白日一声雷，大地群生眼豁开，万象森罗齐稽首，须弥[跳-兆+孛]跳舞三台。”次日入室，欲通所得，林遽曰：“何处见神见鬼了也。”师便喝，林亦喝，师又喝，自此机语吻合。嘉定十一年出世安吉报国，继迁隆兴天宁、黄龙翠岩、苏之开原灵岩、镇江焦山、金陵保宁，淳佑六年奉旨开山护国仁王寺。上堂：“若人识得心，大地无寸土。古人恁么道，黄龙即不然：若人识得心，大地尽是土。”上堂：“是非长短耳边风，切莫於中觅异同，要得八风吹不动，放教心地等虚空。慈受老人只解顺水张帆，不能逆风把柁；黄龙又且不然：是非都去了是非里荐取。何故？聻，几度黑风翻大浪，未曾闻道钓舟倾。”上堂：“三分光阴二早过，怀州牛吃禾；灵台一点不揩磨，益州马腹胀。贪生逐日区区去，天下觅医人唤不回头，争柰何灸猪左膊上，於斯荐道参学事毕，其或未然。”拈拄杖云：“请木上座与诸人说破。”卓拄杖一下。上堂：“赵州和尚云南来者与他下载，北来者与他上载，大似世情看冷暖，人义逐高低，慈受和尚云：南来者与他一面笑，北来者与他一面笑，大似欢喜。厮散笑里有刀，若是焦山又且不然：南来者以平常待之，北来者以平常待之，也不嗔，也不笑，也无下，也无高，何故？清平世界，不用干戈。”作朝阳偈曰：“寒时急用底物，趂暖着些针线，忽然臈月到来，免到脚忙手乱。”对月偈曰：“始见些儿光影，要了末后一段，若是无门拳头，不打这般钝汉。”师晚年倦於槌拂，庵居西湖之上，参学者犹众，理宗召入选德殿说法祈雨，随即感应，勑赐金襕法衣、佛眼之号以示褒宠。 

　　○潭州石霜竹岩妙印禅师 

　　豫章进贤万氏，受僧业於邑之龙塘绍昙，江浙名老宿，历扣其庐，留龙门光痴钝颕最久，用心良苦，不遂其大欲，乃见月林于苏之万寿，於入室次，林问：“如何是祖师西来意？”师云：“老鼠咬破灯盏。”林颔之。历住名剎，及居石霜，道大振，长松片石皆长颜色。作对月偈曰：“未动舌头文采露，五千余卷一时周，若言待月重开卷，敢保驴年未彻头。”晚筑庵曰紫霞，丞相赵公葵燕居里第，招师论道无虚日。宝佑三年八月示疾，二十三日手书偈云：“六十九年一场大梦,归去来兮珍重珍重。”泊然示寂，塔于紫霞。 

　　○兴化囊山孤峰德秀禅师 

　　福之连江陈氏，於吴门枫桥祝发。上堂，举僧问雪峰：“如何是第一句？”峰良久。僧举似长生，生云：“此是第二句。”雪峰再令其僧问：“如何是第一句。”生云：“苍天苍天。”师云：“二大老与么泪出痛肠，若是第一句要且未梦见在。忽有人问怡山，如何是第一句？只向他道：剑去久矣！”上堂，举真净和尚云：“头陀石被莓苔裹，掷笔峰遭薜荔缠，罗汉寺里一年度三个行者，归宗寺里参退吃茶大众，要会么？听取一颂：‘天晴日头出，雨落地下湿，尽情都说了，只恐信不及。’” 

　　天宁直翁举禅师法嗣 


　　○四明天童云外云岫禅师 

　　昌国人，身材眇小，精悍有余。师事直翁，举公剃落，究明曹洞宗旨，尽其源底。出世慈溪石门，历象山智门、郡之天宁，继以三宗四众推挽舛住天童。上堂：“闹市红尘里有闹市红尘里佛法，深山岩崖中有深山岩崖中佛法，山僧昨日出城门，闹市红尘里佛法一时忘却了也，行到二十里松云，便见深山岩崖中佛法。大众且道如何是深山岩崖中佛法？”良久，云：“白云山淡泞出没大虚之中，青萝寅缘直上寒松之顶。谢首座、书记藏主。”上堂，以拂子打圆相，云：“摩诃衍法，离四句绝百非。”又打一圆相，云：“礼之用，和为贵，先王之道斯为美。”又打一圆相，云：“摩尼珠，人不识，如来藏里亲收得。诸人还见么？所见不同，互有得失，天童这里毋固毋必。”师说法能巧譬傍引，贵欲俯就学者而曲成之，至於奔轶绝尘，虽鹘眼龙睛，亦无窥瞰分，平生不倨傲、不贪积，得施利随与人，既寂，无余资，禅者率钱津送葬于本山。 

　　天童痴钝颕禅师法嗣 


　　○杭州径山荆叟如珏禅师 

　　婺州人。初见痴钝，室中垂语曰：“如何是佛？”师答云：“烂冬瓜。”复成颂曰：“如何是佛烂冬瓜，咬着水霜透齿牙，根蒂虽然无窖子，一年一度一开花。”又尝作偈寄呈痴钝曰：“锺山白刃赤身挨，几度曾经被活埋，一自人亡家破后，了知无位可安排。”结夏小参：“我此一宗，正令全提，如暴风率雨，鼓荡无前，石火电光，追奔不及，举意即迷源，抬眸已蹉过，不是目前法，莫生种种心。纵汝三种互修，克期取证，第二头第三首，万拄千撑转见气急。殊不知髑髅未具，己眼先明，呱地一声千了百当。然虽如是，亲证者万无一二，错会者数有河沙。”佛成道颂曰：“六年雪岭方成道，打失从前鬼眼睛，满面惭惶无着处，至今生怕见明星。” 

　　○福州雪峰大梦德因禅师 

　　作布袋和尚赞曰：“杖挑布袋走红尘，底事何曾见得亲，业识茫茫无本据，不知开口笑何人。” 

　　增集续传灯录卷第二 


        增集续传灯录卷第三

        径山兴圣万寿禅寺前住持比丘吴郡文琇集

大鉴下第二十世


灵隐松源岳禅师法嗣

○四明天童灭翁文礼禅师

杭之临安人，家天目山之麓，因又号天目，姓沉氏。师生六岁，携篮随母采桑，俄而寤念曰：“携篮者谁邪？”遂有出家志。年十六，依乡之真相寺僧智月剃落。往净慈参混源不契，谒育王佛照光禅师。
照问：“恁么来者，那个是汝主人公？”
师豁然领旨。
他日照再问：“‘是风动是幡动’这僧如何？”
师云：“物见主。”
眼卓竖，又问：“不是风动，不是幡动，甚处见祖师？”
师云：“揭却脑盖。”
照喜甚，俊迈挽为书记。
久之返浙，听一心三观之旨于上竺时，松源唱道：“饶之荐福，室中问僧 ‘不是风动不是幡动’，僧拟议，即棒出。”师闻之，顿忘知解，乃往参焉，蒙印可。
辞源，巡礼江淮间祖塔。至蒋山，浙翁命充立僧首座。晋陵尤公煜数入山听师提唱语，悦服。嘉定五年约斋，居士张公镃请开法慧云，迁温之能仁，未几辞隐钱塘之西丘。节斋越公慕师高行，微服过西丘。师亦不问其姓名，与语终日，而去。明日奏请师住持净慈，厥后退居福泉；晚居天童。

僧问：“牛头未见四祖时如何？”
师云：“牛头。”
僧云：“见后如何？”
师云：“牛头牛头。”
问：“和尚见佛照时如何？”
师云：“石中有玉。”
僧云：“见松源后如何？”
师云：“沙里无油。”
僧问：“祖意教意是同是别？”
师云：“南山筀笋、东海乌贼。”
僧拟议，师輙督牙三下。

上堂：“长颈鸟乔林不栖横飞天外，穴鼻牛山田耕了直上峰头，天下衲僧望他不及，何故？嘉州打大像。”

上堂，举《楞严经》云，诸可还者，自然非汝。不汝还者非汝而谁？师颂云：“不汝还者复是谁？残红流在钓鱼矶。日斜风定无人扫，燕子衔将水际飞。”

上堂：“投子和尚道：‘迎之不见其首，随之不见其形。’大似徐六担板，天童则不然：‘仰之弥高俯察非遥，横塘宿鹭斜飞起，几只银瓶挂树腰’。”

上堂：“众生本不曾迷，夜阑鸡向五更啼。诸佛本不曾悟，秋清雁度长空去。”拍膝一下，云“西窗昨夜月华明，凉飙已到梧桐树。”

元宵上堂：“昨夜摩腾法师徧点莲灯助佛光明，直得善信真人失却光彩。太白龙王出来道：‘我从龙种上尊王佛时住此山，未闻有这个消息。’於是空中打个闪电，变作满天黑风暴雨。还委悉么？我见灯明佛本光瑞如此。宏智禅师忌上堂，夜明帘外宝鉴台前，元无兼带莫有偏圆。正恁么时，毕竟谁居正位？古渡无人霜月冷，芦花风静鹭鸶眠。”

有来上座直入方丈云：“某甲有状告投和尚。”
师云：“对头在那里？”
来：“云和尚便是。”
师云：“老僧与汝有甚么冤雠！”
来无语。
师捉住云：“冤家冤家。”

新到相看，师问：“汝名什么？”
僧云：“智虎。”
师退身作怕势，僧拟议，师便归方丈。

佛光法师首依师于梁渚，师令往下竺参北峰印公，作二偈送之曰：“归去相依有鹫山，渠家一向斥前三；谁知开异归同后，圆旨于今亦厌谈。” “拣境分明妙药方，余之分别更须忘；晚风吹落残红片，休向枝头觅旧香。”丛林至今传诵。

师邃於易乾淳诸儒大阐道学。师与之游，直示以心法，不为世语，徇悦也。
朱晦庵问 “毋不敬”,师叉手示之。
扬慈湖问“不欺之力”，师答以偈曰：“此力分明在不欺，不欺能有几人知？要明象兔全捉句，看取升阶正笏时。”
其晓人类如此。

师阅五剎，通不过八九年而得。间之岁月多逍遥於梁渚之西丘，群衲参扣，无异领众时也。其为人高古简俭，不苟为笑语。
将入寂问侍者曰：“谁为我造无缝塔？”
侍者云：“请师塔样。”
师云：“尽力画不出。”怡然脱去。
阇维，弟子收舍利遗骨，附葬应庵塔左。寿八十四，臈六十八。


○湖州道场运庵普岩禅师

上堂，举洞山冬夜吃果子次，问泰首座曰：有一物上拄天，下拄地，黑似漆，常在动用中，动用中收不得，且道过在什么处？泰曰：过在动用中。山曰：侍者掇退果卓！”师颂曰：“洞山点辱家风，首座埋没自己。双双绣出鸳鸯，千古扶持不起。”
赞赵州和尚像曰：“无端提起七斤衫，多少禅人着意参。尽向青州做窠窟，不知春色在江南。”


○镇江金山掩室善开禅师

上堂，举密庵因应庵垂问：如何是正法眼藏？密庵答云：破沙盆。师颂曰：“法眼拈来早自谩，无端错对破沙盆。而今徧界难遮掩，殃害丛林累子孙。”


○华藏无得觉通禅师

青苗会上堂：“破一微尘出大经，鸢飞鱼跃更分明。不将眼看将心看，已是重敲火里氷。淹黑豆，昧平生，直须劫外话丰登。缲成白雪乘重绿，割尽黄云稻正青。”

○温州江心石岩希琏禅师

潮阳马氏子。上堂，举广慧琏禅师与杨大年夜话公案，师云：“内翰攀南斗、倚北辰，广慧转天关、反地轴。寥寥千古许谁知？断弦须是鸾胶续！”

室中有僧问：“昔日佛照光禅师因孝宗问：‘释迦佛入山六年，所成何事？’佛照奏云：‘将谓陛下忘却。’此意如何？”
师答以颂曰：“大根大器大熏修，瞥转机轮向上头。万亿斯年惟一佛，雪山元不隔龙楼。”


○台州瑞岩少室光睦禅师

上堂，举曹山霞因僧侍立，山曰：道者可煞热。曰：是。山曰：祇如热向甚么处回避？曰：向镬汤炉炭里回避。山曰：祇如镬汤炉炭里，又作么生回避？曰：众苦不能到。
师颂曰：“瞎却顶门三只眼，镬汤炉炭里优游。若言众苦不能到，端的何曾有地头。”


○湖州道场北海悟心禅师

举黄蘗在盐官殿上礼佛，时唐宣宗为沙弥，问曰：不着佛求，不着法求，不着僧求，礼拜何为？黄檗曰：常礼如是事。沙弥曰：用礼何为？蘗便掌。
师颂曰：“曾施三掌触君王，佛法何曾有寸长！粗行沙门封断际，至今无地着惭惶。”


○四明雪窦无相范禅师

上堂，举赵州和尚云：才有是非，纷然失心。还有答话分也无？僧举似洛浦，浦扣齿。又举似云居，居曰：何必。僧回举似赵州，州曰：南方大有人丧身失命。僧曰：请和尚举。赵州方举前话，僧指旁僧曰：这个师僧吃却饭了，作恁么语话！”
师颂曰：“坐底见立底，立底见坐底，咄哉老赵州，白日眼见鬼。”


○台州瑞岩云巢岩禅师

作〈写经偈〉云：“以字不成八字非，当阳拈起大家知。释迦老子舌无骨，黄叶将来吓小儿。”
颂灵云见桃花话曰：“三月桃花烂熳红，灵云打失主人翁。随邪逐恶玄沙老，半是真情半脱空。”


○四明雪窦大歇谦禅师

上堂，举密庵因应庵问如何是正法眼藏，密庵对曰：破沙盆。师颂曰：“白玉琢成没弹子，黄金铸就铁昆仑。千年滞货无人买，未免如今累子孙。”
送僧偈曰：“兴化当年打克宾，丛林千载话犹存。云黄有棒且高阁，只么煎茶送出门。”


○杭州净慈谷源道禅师

举丹霞然禅师参石头和尚，一日头告众曰：来日刬佛殿前草。师颂曰：“石头刬草验英豪，懵懂丹霞眼不高。若解转身行活路，至今应不累儿曹。”


○苏州虎丘蒺藜昙禅师

初住四明延庆，迁苏之穹窿、震泽、普济、镇江甘露、真州长芦，至虎丘。
上堂，举僧问；香林如何是衲衣下事？林云；臈月火烧山。师曰：“兔子何曾离得窟！若有人问延庆‘如何是衲衣下事’，只对他道：就舡买得鱼偏美，踏雪沽来酒倍香。”
上堂：“念念释迦出世，时时弥勒下生。顿超天地未分之前，岂在天地既分之后？不历阶梯掀翻宝所，便恁么去，可以开无量法门，可以演百千妙义。”蓦拈拄杖卓一下，云“无量法门、百千妙义，尽向这里百杂碎了也！还知虎丘落处么？”靠拄杖云：“祖祢不了殃及儿孙。”
颂灵云桃花话曰：“三月桃花是处开，灵云双眼尽尘埃；谢郎重整钓鳌手，未免将身一处埋。”


○诺庵肇和尚

赞二祖偈曰：“觅心无处自欺谩，甘受齐腰雪正寒。三拜起来依位立，谁知徧界是波澜。”


卧龙破庵先禅师法嗣

○杭州径山无准师范禅师

生於蜀之梓潼雍氏，九岁依阴平山道钦出家，经书过目成诵。绍熙五年登具戒，出游至成都，坐夏正法。有老尧首座，瞎堂高弟。师请益坐禅之法，尧曰：“禅是何物，坐底是谁？”师受其语昼夜体究。一日如厕，提前话有省，辞去。
依佛照於育王东庵。照问曰：“何处人？”师曰：“剑州人。”照曰：“带得剑来么？”师随声便喝，照笑曰：“者乌头子也乱做，贫甚无资剃发。” 故人以乌头子目之。
未几，闻破庵住苏之西华秀峰，遂往见焉。有纯[真*真]者入室次，横机不让。庵打至法堂，且欲逐出。师解之曰：“禅和家争禅亦常事，何止如此？”庵曰：“岂不闻‘道我肚饥，闻板声要吃饭去聻’”师闻其语，不觉白汗浃背。逮破庵居灵隐第一座，复往从之。因侍破庵游石笋庵，庵之道者请益曰：“胡孙子捉不住，乞师方便。”庵曰：“用捉他作什么！如风吹水，自然成纹。”师在侍傍，平生碍膺之物顿释。
岩云巢居吴郡穹窿，迁瑞光及台州瑞岩，旨延师分座。师在瑞岩忽梦伟衣冠者，持把茅见授。翌日，明州清凉专使至，迨入院见伽蓝神，姓茅。衣冠、形貌与畴昔所梦无异。
继迁焦山，舛雪窦，连被旨移育王径山。师居径山二十年，储峙丰积，有众如海。虽丙丁火厄，而旋复旧观号，法席全盛。

僧问：“赵州道‘三十年前火炉头，有个无宾主’话，未曾有人举着，此意如何？”
师云：“舌头拖地。”
僧云：“毕竟如何是无宾主话？“
师云：“言满天下。“
僧云：“只如玄沙闻得云 ‘者老汉脚跟未点地在’，又作么生？”
师云：“一坑埋却！”
僧云：“可谓焦砖打着连底氷，赤眼撞着火柴头。”
师云：“一画画断。”

上堂：“灵山指月，曹溪话月；递代相传，证龟成鳖。范上座寻常有一张口，挂在壁上未曾动着，今日无端入这行户，事到如此只得东簸西簸，未免拈起多年历日，於中点出些子悞赚处说似诸人。且要郭大、李二、邓四、张三知得江南两浙春寒秋热。虽然如是，黄河三千年一度清。”

上堂：“若论个事，直是省要易会，多是诸人自作艰难、自作障碍，所以有时东廊西廊见诸人和南问讯，山僧便乃低头相接。其实无他，只要诸人识得长老是西川隆庆府人事。若识得去，便与诸人打些乡谈、说些乡话。如今且未说你识得长老，且各自知得自家乡井也得。还知么？明州六县，奉化八乡。”

上堂：“五峰门下百种全无，僧床迫窄堂供萧疎。脚下踏着底破砖头、碎瓦砾，面前撞见底王獦獠、李麻胡。恁么薄福住山，真个孤负老胡。虽然如是，更点分明。”

上堂：“一夏已满，无事不辨。遂府钵盂，功州磁碗。”

理宗尝召见於修政殿，奏对详明。上为之动色，赐金襕僧伽黎，仍宣诣慈明殿升座。上垂帘而听，以师所说法要，示参政陈公贵谊。陈公奏云：“简明直截，有补圣治” 。乃赐“佛鉴禅师”号，兼缣帛、金银等物。师去寺四十里，作室接待云水，理宗亲洒宸翰，赐额曰“万年正续”。

淳佑己酉三月旦日示众曰：“山僧既老且病，无力得与诸人东语西话，今日勉强出来，从前所说不到底，尽情向诸人面前抖擞去也。”遂起身，抖衣云：“是多少？”十五日亲书遗表及遗书十数，言笑谐谑如平时。医者诊视次，师谓曰：“你未识这一脉在！”十八日黎明，索笔书偈曰：“来时空索索，去也赤条条。更要问端的，天台有石桥。”移顷而逝，全身葬于正续之侧，塔曰“圆照”。


○杭州灵隐石田法熏禅师

眉山彭氏,生而慧敏，从丹棱石龙山法宝院智明出家，游方至石霜，礼雷迁塔。述偈曰：“一念慈容元不隔，何须特地肆乖张。平高就下婆心切，恼得雷公一夜忙。”师名因是大着。
闻破庵道望时在吴门穹窿，遂往依焉。室中举世尊拈华迦叶微笑，师云：“焦砖打着连底冻，赤眼撞着火柴头。”庵阴奇之，每於日用语默故起其疑，师於是决志依栖，与无准日相激砺。
久之出世苏之高峰，次迁枫桥普明。行辈有高原泉、无相范（即庵觉）、石溪月相依而住。俄锺山虚席，庙堂以师补处。宝庆初，诏迁净慈。端平二年，诏迁灵隐。

上堂：“一径直，二周遮，衲僧会得万别千差；庭前闲放目，春尽尚余花，老胡不合过流沙。”

上堂：“大道体宽，无易无难。相头买帽，此土西天。”

上堂：“识得心，山岳沉。握金成土，握土成金；脚后脚前，现成行货，少室峰前交点不过！”

上堂：“石中有玉，沙里无油。德山、临济，未出常流。却忆寒山子，时临古渡头。”

上堂：“见闻觉知，行住坐卧。贬上眉毛，早是蹉过。赤脚唱山歌，路上无人和。”

上堂：“把定重关，诸人性命在山僧手里；放开一线，山僧性命在诸人手里。而今也不把定也不放开，山僧即是诸人，诸人即是山僧。三十年后莫道蒋山和泥合水。”

上堂：“自从胡乱后，三十年不少盐酱，马大师满地狼籍。灵山即不然：自从胡乱后，三十年不少。”良久，云：“衲子难谩。”

示众偈曰：“剑刃翻身犹是钝，屋头问路太无端。楚鸡不是丹山凤，何必临风刷羽翰？！”

淳佑甲辰三月望日，示徒云：“但得本，莫愁末。唤什么作本，唤什么作末？松栢千年青，不入时人意。牡丹一日红，满城公子醉。山僧恁么道，若有不肯底是我同参。”

弟子师俊绘师像，求赞。有云：“末后一句，分付厨山。”众颇讶之。

师先尝建接待院於西溪曰“宝寿”。忽示疾，即退居宝寿，趣辨终焉。计嘱窆全身于院之后山，端坐而化。寿七十五，臈五十三。


○江州云居即庵慈觉禅师

上堂，举雪峰因闽王问：拟欲盖一所佛殿去时如何？峰曰：大王何不盖取一所空王殿。王曰：请师样子。峰展两手。云门云：一举四十九。师颂曰：“空王殿样子，雪峰展两手。添得老韶阳，一举四十九。总是面南看北斗。“

赞船子和尚偈曰：“三十余年在药山，鬼家活计岂能传？当时不得夹山老，你且耐烦撑破船。”


○四明大慈独庵道俦禅师

赠制鞋匠偈曰：“透底工夫做已圆，须知密处自心传。脚跟着地随他转，踏到驴年也未穿。”

龟峰曹源生禅师法嗣

　　○杭州径山痴绝道冲禅师

　　武信长江苟氏子，母郭氏。生而丰上短下，资性绝人。少长习进士业，兼之受释氏，学於梓州妙音院。礼修证为落发师。游成都，习经论於圣慈，以名相厌人，复弃去。

闻松源唱道于饶之荐福，径造其门，以岁饥不受。曹源以云居首座，出世妙果。师听其入门语有省，源遂俾侍香，老拳痛棒不少贷，平生知见至是绝无影响。源徙龟峰，师复侍行，久之，呈偈辞游浙有曰：“尚余穷相一双手，要向诸方痒处爬。”江湖盛传。

至杭时松源主灵隐，门严户峻，八阅月不得入室。或以失士告源曰：“我已八字打开挂搭。他自是他，当面蹉过了。”师闻其语，彻见。

侍曹源於妙果，龟峰时嘻笑怒骂，皆为人善巧方便。嘉定己卯，由径山第一座出世嘉禾。光孝道闻于朝，忠献史卫王以堂帖除蒋山侍郎，曹公豳帅闽以鼓山来聘。未行，雪峰牒至。领事半年而天童诏下。众集如海，犹宏智盛时。育王虚席，摄住持事，往来说法两山间。

淳佑甲辰，有旨，移灵隐。师谓大父----密庵伯父：“松源弘道之地，方欲奋励，力振祖风。”而世故有不满其意者，伐鼓辞众，归隐金陵。朝命以虎丘俾养老，不就，留守虚斋。赵公以蒋山起之，不应。育王笑翁散席，朝论以大觉故家召，师隐所。使者三返，卒不应诏。

明年，京尹赵公以法华请开山，将领事径山。诏至，师欲以法华并辞，自谓“不赴法华则失信，重违君命则不恭。失恭与信，何以为后学法？！”乃幡然而作留法华，踰月即登径山。故人神响应，欢声如雷。

上堂。僧问：“心佛及众生，是三无差别。如何是过去心？”师云：“放待冷来看！”僧云：“如何是现在心？”师云：“你问我答。”僧云：“如何是未来心？”师云：“后次上堂向你道！”僧云：“如何是过去佛？”师云：“去年梅。”僧云：“如何是现在佛？”师云：“今岁柳。”僧云：“如何是未来佛？”师云：“颜色馨香依旧。”僧云：“如何是过去差别智？”师以拂子击禅床左边。僧云：“如何是现在差别智？”师以拂子击禅床右边。僧云：“如何是未来差别智？”师以拂子中间点一点。僧云：“心佛众生无向背，十方剎海一毫收。”便礼拜。师乃云：“过去心不可得，现在心不可得，未来心不可得。三世既不可得，唤什么作差别智？若人见得彻去，三世诸佛无一时不在诸人顶[宁*页]上转大法轮。更来这里挨肩并足，讨什么碗？”以拄杖一时赶散。

结夏上堂：“圆觉伽蓝尘尘有路，坐断去来顿空今古。那里十三、这边十五，后先不差毫发许。可笑黄面瞿昙，至今不知落处。”

上堂：“尽乾坤大地，无丝毫许大。是汝诸人横担拄杖，绕四天下行脚，道我无处不到、无事不知。且道西天那烂陀寺戒贤论师今日说什么法？”便下座。

上堂：“有一人一念顿证，堕在佛数；有一人累劫阐提，不愿成佛。且道那个合受人天供养？”良久云：“蝶穿芳径双眉湿，蜂掠残花两股肥。”

临示寂，手书龛记并遗书十数。且曰：“无准忌在三月十八日，吾以十五日即行，不能瓣香修供。”侍僧亟以遗偈请师。谓曰：“末后一句无可商量，只要个人直下承当。”即命笔，书辞众上堂语。至夜分起坐，移顷而逝。寿八十二，腊六十一，茶毗舍利五色者无数。其徒遵治命，奉骨归葬金陵玉山庵。学者追慕不忍含，中分其半，建塔菖蒲田玉芝庵。

天童枯禅镜禅师法嗣

　　○四明育王寂窗有照禅师

　　福之闽县邓氏，依九峰榕庵慧得度。

时枯禅唱道怡山，往从之。一日，禅曰：“自从一见桃花后，直至如今更不疑！那里是他不疑处？”师大笑趋出。禅深肯之。

禅迁灵隐，师掌内记。已而见大梅石岩、虎丘蒺藜、鄮峰无准、金山大歇，皆深器重。

以母老归省。雪峰痴绝留掌记室。闽帅赵公汝愚，钦师名，命开法东山大乘，住福之黄蘗。时左史竹溪、林公希逸从师论心法，拳拳服膺。竹溪有诗云：“老来得友如师少，别去伊谁伴我间。”

朝命主江心，诏迁玉几。适灾变，竭力兴建众屋，稍完，谒平章贾魏公，闻奏朝廷，降金帛，鼎建舍利宝塔，顿复旧规。

僧问：“如何是佛？”师云：“八吉祥！”僧云：“如何是法？”师云：“六殊胜！”僧云：“如何是僧？”师云：“面目见在上堂，六尘不恶，还同正觉。鸦鸣鸦鸦、鹊噪鹊鹊，江北江南潮生潮落，春风二月花草香，善财何处寻楼阁？喝！”


上堂：“如何是道？木头！如何是禅？碌砖！古德与么垂示，十个五双恬不为事，殊不知正[打-丁+瓜]着鄮峰痒处。何故？建造殿宇，恰用得着。”


○杭州净慈清溪沅禅师

　　上堂：“达磨西来一坐具地，被他神光礼了三拜，一时占了。致令后代儿孙，各自分疆列界。衲僧家拨草瞻风，朝吴暮越，南天台，北五台，拄杖头、草鞋底，还曾踏着也未？”良久：“切忌踏着。”


　　○泉州法石愚谷智禅师

　　山居偈曰：“栗色伽黎千百结，倚松扪腹看云飞；有人问我云山趣，向道春深笋蕨肥。”


　　○福州西禅月潭圆禅师

　　开炉上堂：“人人尽守瓮中天，地覆天翻我不然；直下一槌星火迸，螺江烧却谢郎船。”

赞猪头和尚云：“血淋淋，古佛心；几回提起，谁是知音？”


○报恩太古先禅师

　　上堂：“若论此事，不涉心思。意想非干，默照忘怀。要得洞然明白，须是汗下一回。汗下后如何？”唤侍者云：“将扇子来！”

上堂：“夜冷清霜重，风来寒更多。因循时节过，自己事如何？”拍禅床云：“不是知音者，如何举向他？”

上堂：“衲僧家游方行脚，拨草瞻风，第一须识路径始得。路径不错，东西南北到处为家。稍涉迁回，五里单牌，十里双堠，那里更在那里？”掷下拄杖，云：“看脚下！”

○荆南府公安虎溪锡禅师
上堂：“心心浅处实甚深，道道幽远无人到。急行踏不着，缓行成蹉过。少林几坐花木春，却忆西来胡达磨。”

○岊翁淳禅师

佛诞偈曰：“毗岚毒种毒花开，添得云门醉后杯。今日柯桥风色恶，淡烟疎雨洗黄梅”(杂毒海载此偈是西岩作，悞也)。

○高峰崇和尚

颂初祖见梁武帝话曰：“开旗展阵入梁邦，未睹天颜早已降。纵有神通难展欵，翩翩一苇渡长江。”

隐静万庵柔禅师法嗣


○苏州虎丘双杉元禅师

上堂，举密庵因应庵和尚问：如何是正法眼藏？密庵曰：破沙盆。师颂曰：“五陵公子少年时，得意春风跃马蹄。不惜黄金为弹子，海棠华下打黄鹂。”
冷泉画两廊壁颂曰：“一一尘中坚密身，改头换面转精神。谁知东壁打西壁，尽是灵山会上人！”

育王物初观禅师法嗣

○杭州径山佛智晦机原熙禅师

族豫章唐氏，世业儒。西山明觉院明公乃师族叔父，聚宗族子弟教世典。师与兄原龄俱习进士业，原龄既登第，师遂从明公祝发焉。
将游方，其母私具白金为装，师谓财足丧志，即善言辞之，不持一钱以行。
闻物初阐化玉几，往依之。物初与语惊异，留侍左右。后谒东叟颕於南屏，命掌记。至元间总统杨琏真加奉旨取育王舍利，亲诣师求记述舍利始末，因招与俱。师辞曰：“我有老母，兵后存亡不可知。”遂归江西。
则原龄先以临江通判从丈丞相起兵，死。独母在堂，师奉之以孝闻。
元贞二年，出世百丈，居十二载，法席振兴。至大初，应净慈请。入寺日，行中书省行宣政院官属俯伏，迎请发扬宗旨；四方英衲，一时辐凑。

上堂：“云门道个‘普’字，尽大地人不奈何。殊不知云门四棱蹈地，当时若与震威一喝得，此老恶发，徐徐打个问讯道：‘莫怪触忤好’。非徒扶起此老，管取话行天下。”

上堂，举太原孚上座闻角声悟道话，颂曰：“琴生入沧海，太史游名山。从此扬州城外路，令严不许早开关。”

上堂：“三界无法，何处求心？白云为盖、流泉作琴。古今无间，谁是知音？”击拂子，云：“一曲两曲无人会，雨过夜塘秋水深。”

上堂：“独坐大雄峰，寒灰拨不红。一星荧火出，孤鹤过辽东。”

结制上堂，以手作结布袋势，云：“南山今日结布袋口了也，汝等诸人各各於中，身心安居平等性智，忽有个开冲碧落撞倒须弥底，莫道结子不坚密。”
良久，云：“缦天网子百千重！”

居七载。迁径山，已而杖策归南屏山下。百丈大仰之徒闻师退间，争来请师。辞不获已，遂返仰山，居三年。

将示寂，手书与所往来，书偈示众，掷笔而化。延佑六年闰八月十有七日也，寿八十二。於金鸡石下葬焉，其弟子在杭者又分爪发塔于净慈西隐。

径山藏叟珍禅师法嗣


○杭州径山原叟行端禅师

族临海何氏。世为儒家。母陈氏能通五经。师六岁母教以论语孟子輙能成诵。十二从族叔父茂上人得度於余杭化城院。逮受具戒一切文字不由师授自然能通。而克志大法至忘寝食。初参藏叟於径山。叟问汝是甚处人。师云台州。叟便喝。师展坐具。叟又喝。师收坐具。叟云放汝三十棒。参堂去。师於言下豁然大悟。一日侍次。叟云我泉南无僧。师云和尚聻。叟便棒。师接住云莫道无僧好。叟颔之。即延入侍司。叟既告寂。至净慈依石林巩公处以记室。寻以灵隐山水清胜往挂锡焉。师尝自称寒拾里人。横川在育王以偈招之。有云寥寥天地间。只有寒山子。师竟不渡江而谒觉庵真於承天。复谒雪岩钦於仰山。岩问何处来。师云西浙。岩云因甚语音不同。师云合取臭口。岩云獭径桥高集云峰峻。未识书记在。师拍手云鸭吞螺蛳眼睛突出。岩笑顾谓侍者点好茶来。即送师归蒙堂。居三年而岩逝。乃还浙右。虎岩伏时住径山请师居第一座。寻退处楞伽室。拟寒山子诗百余篇。皆真乘流注。四方衲子多传诵之。大德庚子出世湖之资福。名闻京国。特旨赐慧文正辩禅师。中书省平章政事张闾公任行宣政院使首举师主中竺。复迁居灵隐。有旨设水陆斋于金山命师说法。竣事入觐於便殿。奏对称旨。加赐佛日普照之号。陛辞南归即养高于梁渚西庵。至治壬戌径山虚席。三宗四众相率白於宣政行院请师补处。乃阖辞奏请玺书护持师。至是凡三被金襕袈裟之赐。二十年间足不越阃。慕其道者鳞萃至无所容。虽素以师道自任者至则气索意消愿就下列。僧问如何是正法眼藏。师云十字街头石敢当。僧云莫只这便是么。师云月似弯弓少雨多风。上堂。举僧问赵州狗子还有佛性也无。州云无。又僧问狗子还有佛性也无。州云有。师云。若以无为究竟。后来因甚道有。若以有为谛当。前面因甚道无。者里捉败赵州。许你天上天下。上堂。秋风凉。秋夜长。未归客。思故乡。拍禅床。自是不归归便得。五湖烟景有谁争。上堂。心不是佛。兔马有角。智不是道。牛羊无角。蓦拈拄杖画一画云。一夜落花雨。满城流水香。师尝勘一新到僧云。何方圣者甚处灵祇。僧云临朕砧。师云。杜撰禅和如麻似粟。参堂去。又勘一僧云。棋盘石斫破你脑门。钵盂池浸烂你脚板。僧拟答。师便喝。又勘一僧云。擘开华岳连天秀。放出黄河彻底清。即且置。平实地上道将一句来。僧拟开口。师便打。师以呵叱驽骂为门弟子慈切之诲。以不近人情行天下大公之道。宾友相从未尝谭人间细故。舍大法不发一言。得宗师体裁。具宗师机用。绍临济正传。为藏叟的子。一人而已。至正辛巳八月四日终于丈室。其先五日示微疾。越四日沐浴更衣趺坐书偈云。本无生死焉有去来。氷河发焰铁树花开。投笔垂一足而化。龛留七日颜貌如生。奉全身塔於寺之后。曰寂照。庵分爪发建塔化城幻有庵。世寿八十八。僧腊七十六。

净慈东叟颕禅师法嗣


○温州江心一山了万禅师

族临川金氏。貌瘠而弱。年十五业程文有声。然素志出家。去从金溪常乐院思仁祝发。及游方谒偃溪。闻荆叟珏简翁敬皆相语合。东叟领南屏择师掌记。偶经神祠见纸灰随风旋起。脱然忘所证。亟以白东叟。叟诘之无滞。后游天台众请开法寒岩。迁仙居紫箨踈山。未几江淮总统会诸山于灵隐直指堂。议以开先迎居之。升住江心。少不适意輙弃去。寺众数百恳留。随至冯公岭不从。庐山月涧明迎归东溪。及明示寂。开先之众复以请。不敢以寺事累师惟乞训徒耳。上堂。静情情。闹浩浩。浑不涉阶梯。已踏向上道。万里无寸草。出门便是草。撞着卖柴翁。便是栽松老。瑠璃殿上月团团。珊瑚枝头日杲杲。上堂。逢尧舜则陈典谟要立生涯。遇桀纣则道杀伐尽扫活计。我辈人乾嚗嚗硬嚗嚗净裸裸赤洒洒。何曾有许多事。可怪陈睦州见僧入门便道现成公案放汝三十棒。子细看来也是穷急计生。上堂。拈拄杖云。此拄杖子西天四七。东土二三。天下老和尚拈弄不出。今日在开先手里。无头无尾能放能收。离相离名不与不夺。虽然如是。也只为中下之机。忽过上上人来时如何。画一画云。放过一着。皇庆元年十一月二十六日遭疾。阅七日命具浴更衣书诀众语。坐逝。阇维五色舍利如菽不可计。双目睛齿牙顶骨俱不烬。时改作豫章乌遮塔。江西行省丞相干赤命以旧藏释尊舍利奉於中。遣使分一山之目睛舍利。贮之银匣陪葬焉。

○奉化岳林栯堂益禅师

温州人。出世婺之天宁。迁荐福。后主明之太平。升彰圣至岳林。上堂。鲁祖面壁。麻谷闭门。二大老虽与天宁相去数百年。今日各与二十拄杖。何故。譬如油蜡作灯烛。不以火点终不明。示众。诸子出息不保入息。二六时中切莫将身心别处杂用。饶你掉臂也是祖师西来意。脚头尖也踢出一员古佛。不如无事好。上堂。古者道我这里无法与人。只是据欵结案。彰圣者里亦无法与人。亦不据欵结案。拈柱杖云。如何是佛。赤脚踏莲花。如何是佛向上事。雕梁画栋。掷下拄杖便归方丈。二月十五日上堂。击拂子一下。彰圣今日将三十年前冷灰中爆出一粒乌豆。换老胡眼睛去也。喝一喝云。设有一法过於涅盘。我此一喝不作一喝用。上堂。举黄龙三关话拈云。黄龙老人头匾。所以说漳泉福建话逼真。谩得天下人过。谩漳泉福建人不过。上堂。指左边者是香炉。指右边者是花瓶。能以一义作无量义。能以无量义为一义。陈尊宿织蒲鞋。邓师伯打瓦鼓。上堂。一切世间诸所有物。皆即菩提妙明元心。石脾入水即乾出水即湿。独活有风不动无风独摇。上堂。诸上座步步是汝证明处。须是自肯方可归家稳坐。若不然者。[虫*巢]蛣腹蟹水母目虾。上堂。五千四十八卷只作一句道却。遂起身云。立地待诸人构取。便下座。临终遗偈云。八十三年什么巴鼻。柏树成佛虚空落地。火葬牙齿数珠不坏。舍利莹然。

○金华智者云屋自间禅师

括苍叶氏。雪堂行和尚乃师之九世诸父也。初见荆叟於冷泉。次见东叟於净慈。俾掌记。撰成道疏云。发见精於午夜。叟易发为泯。师不觉股粟汗下如撤。蒙蔀顿见叟垂手处。自是韬晦大方。累聘悉皆辞焉。虽双林智者两提鈯斧。乃为人所强耳。皇庆壬子十月二十五日与客语笑如常。时命侍僧取笔。书偈已遂终。

无方安禅师法嗣


○枯木荣禅师

赞三祖偈曰。风恙缠身世莫医。家贫遭劫更堪悲。谁知觅罪了无处。正是贼归空屋时。

灵隐大川济禅师法嗣

○四明天童石门来禅师

尝作剪刀颂曰。浑钢打就冷光浮。两刃交锋未肯休。直截当机为人处。何曾动着一丝头。

○四明雪窦野翁炳同禅师

越州人。送僧之华顶见溪西和尚。偈曰。高高峰顶屹云中。八十溪翁也眼空。相见莫言行脚事。累他双耳又添聋。

径山偃溪闻禅师法嗣

○杭州径山云峰妙高禅师

福之长溪人也。家世业儒。母阮梦池上婴儿合爪坐莲华心。手捧得之觉而生师。因名梦池。幼而神彩秀发。嗜书力学尤耽释典。愿学出世法。依吴中云梦泽公。继受具戒。师锐意在道。首参痴绝。次见无准。准尤器重。寻之育王见偃溪入室。掌藏钥。一日溪举譬如牛过窗棂头角四蹄都过了。因甚尾巴过不得。师划然有省。即答曰。鲸吞海水尽。露出珊瑚枝。溪云也只道得一半。后出世住南兴大芦。迁江阴劝忠霅川何山。蒋山虚席奉朝命居之。历十有三载。众踰五千指。德佑改元。元兵渡江。军士有迫师求金者以刃拟师。师延颈曰。欲杀即杀。吾头非汝??刃石。辞色了无怖畏。军士感动叩首而去。丞相伯颜见师加敬。施牛百斋粮五佰。寺赖以济。迁径山寺。罹回禄。草创才什一。师究心兴建。不十年悉还旧观。示众。前念是凡后念是圣。一刀两段更莫迟回。是以涅盘会上广额屠儿放下屠刀便言我是千佛一数。虽然。若无举鼎拔山力。千里乌骓不易骑。示众。言前辨旨。句下明宗。东计山炽然说法。湛渎水专为流通。这里构得未免递相钝置。若是尚存观听。扰扰忽忽。晨鸡暮钟。上堂。声色为无生之鸩毒。受想乃至人之坑阱。者般说话阿谁不知。然粗餐易饱细嚼难饥。上堂。世界未形乾坤泰定。生佛未具觌体全真。无端镜容大士鹰巢跃出擘破面皮。早是遭人描邈。那更缺齿老胡不依本分。遥望东震旦有大乘根器。迢迢十万里来意在搀行夺市。直得凤堂鼓响阿阁钟鸣。转喉触讳插脚无门。合国难追重遭讦露。新蒋山迫不得已。跨他船舷入他界分。新官不理旧事。毕竟如何。拍禅床云。戍楼静贮千峰月。塞草间铺万里秋。上堂。五峰峭峙。到者须是其人。一镜当空。无物不蒙其照。祖师基业依然犹在。衲僧活计何曾变迁。着手不得处正要提撕。措足无门时方堪履践。直得山云淡泞涧水潺湲。一曲无私万邦乐业。正恁么时功归何所。车书自古同文轨。四海如今共一家。至元戊子春僧录杨辇真加奉旨集江南教禅诸德朝觐论道。上问禅以何为宗。师进前奏云。禅也者净智妙圆体本空寂。非见闻觉知之所可知。非思量分别之所能解。上又云禅之宗裔可历说。师云。禅之宗裔始於释迦世尊在灵山会上拈起一枝金色波罗花普示大众。惟迦叶微笑。世尊云吾有正法眼藏涅盘妙心分付迦叶。由此代相授受而至菩提达磨。达磨望此东震旦国有大乘根器航海而来。不立文字直指人心见性成佛。是为禅宗也。上嘉之。师因从容奏云。禅与教本一体也。譬如百千异流同归於海而无异味。又如陛下坐镇山河天下一统四夷百蛮随方而至。必从顺承门外而入。到得黄金殿上亲睹金面皮。方可谓之到家。若是教家只依着文字语言不达玄旨。犹是顺承门外人。若是禅家虽坐破六七个蒲团未得证悟亦是顺承门外人。谓之到家俱来也是。则习教者必须达玄旨。习禅者必须悟自心。如臣等今日亲登黄金殿上睹金面皮一番。方可称到家人也。上喜赐食而退陛辞南归。示众云。我本深藏岩窦隐遁过时。不谓日照天临难逃至化。又云。衲被蒙头万事休。此时山僧都不会。山中复灾。师谓众曰。吾负此山债耳。遂竭力再营建。汇殿坡为池他屋。以次而成。癸巳六月十七日书偈而逝。寿七十五。腊五十九。葬寺之西麓。

○湖州何山铁镜至明禅师

福唐长溪黄氏子，首谒蓂叟尧于嘉禾天宁,虽蒙其策励未大省发。后依偃溪於净慈,俾侍左右，朝参暮叩，获臻智证。访清溪沅於虎丘，命司藏典；登双径藏叟，复俾掌藏。至元辛巳何山虚席，请师补处，移住四明大梅。大德庚子，何山耆旧合辞上行宣政院，延致再住。

上堂：“原野秋阴，寒螀悉吟。枫林落叶，片片赤心。达磨顶门无骨，儿孙海底摸针。忽然摸着时如何？谁道龙王宫殿深！”

上堂：“达磨不来东土，官路少人行。二祖不往西天，私酒多人吃。何山门前一条大路？南来北往知是几多！只是中间一块石头未曾有人踏着，众中还有踏着者么？”
掷下拄杖，云：“看脚下！”

上堂：“今朝八月二十五，记得洞山离查渡。落在云门网子中，有屈至今无雪处。”
竖拂子：“云门大师来也，合吃何山手中棒，且道过在什么处？”
……
“不合鼓弄人家男女。”

上堂：“着意驰求驴年见面，尽情放下瞥尔现前。香严闻击竹声彻见本来面目即不问，且道恁么热向甚处回避？”
……
“归堂吃茶去。”

延佑乙卯十一月初五日，呼其徒嘱以后事。索纸大书曰：“绝罗笼，没回互。大海波澄，虚空独露。”放笔翛然而逝，寿八十六。

○四明天童止泓鉴禅师

初住信州真如。
上堂：“诸佛不能真实，说法度群生，菩萨有智慧见，性不分明。白云无心意，洒为世间雨。大地不含情，能长诸草木。古德与么提唱，於四谛法中，开凿人天，不妨善巧。若据衲僧分上，何止白云万里！”
上堂拈拄杖云：“一有多种，二无两般。枯桑知天风，海水知天寒。拄杖子闻与么道。不觉忻忻笑云：“出身犹可易，脱体道应难。”掷拄杖下座。

净慈介石朋禅师法嗣


○杭州灵隐悦堂祖誾禅师

南康周氏子，依同郡嘉瑞寺出家，礼偃上人为师剃落。
一日阅《华严经》至“惟一坚密身，一切尘中现”有省，即往见别山智於蒋山。
山问：“近离何处？”
师云：“江西。”
山云：“马大师安乐否？”
师叉手进前，云：“起动和尚。”

未几，至杭见断桥伦於净慈。
桥问：“临济三遭黄檗痛棒是否？”
师云：“是。”
桥云：“因甚大愚肋下筑三拳？”
师云：“得人一牛，还人一马。”
桥颔之。

桥逝，栢山介石来补处。
一日室中举“柏树子”话，师拟议，石抗声云：“何不道黄鹤楼前鹦鹉洲！”
师於言下顿悟，即令侍香。

久之归庐山。东岩日住圆通，延师分座；九江守钱真孙聘师出世西林；至元二十五年迁开先；继升东林；元贞初(大元成宗年号)奉诏赴阙，入对称旨，赐玺书，号“通慧禅师”，金襕法衣；大德九年升住灵隐。

尝勘一僧云：“微尘诸佛在你舌上，三藏圣教在你脚底，何不瞥地？”
僧罔措，
师便喝。

又勘一僧，云：“释迦弥勒是他奴，他是阿谁？”
僧拟对，师便打。

一僧新到，师问：“何处来？”
僧云：“闽中。”
师云：“彼处佛法如何住持？”
僧云：“饥即吃饭，困即打眠。”
师云：“错！”
僧云：“未审和尚此间如何住持？”
师拂袖归方丈，
僧休去。

居四岁而寂，诀众偈曰：“缘会而来缘散而去，撞倒须弥虚空独露。”寿七十五，腊五十二。

天童辨山仟禅师法嗣


○圆通雪溪逸禅师

赞兴化和尚偈曰：“中原一宝有来由，拶得君王引幞头。到此若无青白眼，当机谁敢谩轻酬。”

天宁无境彻禅师法嗣


○灌溪昌禅师

山居偈曰：“闲来石上玩长松，百衲禅衣破又缝。今日不忧明日事，生涯只在钵盂中。”

雪峰北山信禅师法嗣

○绍兴大庆尼了庵智悟禅师

生闽中，王氏，幼孤。年十一白母愿出家 。礼祥山寺普升得度。习经诵至“空无所有”一句顿悟。每自叹曰：“不求明师决择，恐成差别虚弃光阴。” 
时北山退漳之南院，闲居鼓山西庵。师随众入室，山问曰：“上座什么处住？”
师曰：“不住南台江边。”
山诘曰：“毕竟住在什么处？”
师不审,便行，
山叱曰：“走作么，合吃山僧手中棒！”
师面热汗下。
次日复诣，请益：“某甲昨日祗对和尚，有什么过？”
山厉声云：“更来这里觅过在！”
师云：“月明照见夜行人。”
山指旁僧，曰：“看渠志气甚不凡。”
遂印以偈，有“相逢若问其中事，风搅螺江浪拍天”之句。

出世苏之西竺，一日痴绝来访，问曰：“子悟处如末山见大愚，忽然撞着。灌溪为佛法来时如何？”
师对曰：“大海不让细流。”
痴绝一笑而已。

宝佑六年，太师判宗大王帖请住大庆。

僧问云：“灌溪道我在临济爷爷处得半杓，末山娘娘处得半杓，毕竟是有是无？”
师云：“百花球子上，何用绣红旗。”

上堂，拈拄杖云：“天垂十二阑干角，风满三千世界中。热恼变成清净境，禅心顿觉悟真空。”靠拄杖云：“有甚共语处！”

上堂：“大阳门下，日日三秋。明月堂前，时时九夏。古人恁么，未免坐在这里。大庆即不然：‘山转疑无路，溪回别有村’。”
上堂：“柳絮飘风，杏花沐雨。好个生机，快须荐取。”以拂子击禅床，云：“咄！三十年后，不得错举。”

华藏纯庵净禅师法嗣


○福州雪峰石翁玉禅师

礼雪峰塔偈曰：“入闽早是四旬余，象骨岩前缚屋居。谁道开平年代后，春畴烟雨几犂锄。”

灵隐高原泉禅师法嗣


○婺州宝林无机和尚

上堂，举：“教中道，居一切时不起妄念，於诸妄心亦不息灭，住妄想境不加了知，於无了知不辨真实。大慧和尚颂曰：‘荷叶团团团似镜，菱角尖尖尖似锥；风吹柳絮毛球走，雨打棃花蛱蝶飞。’大慧和尚可谓桃花、李花，总成一家。双林则不然：‘客舍并州二十霜，归心日夜忆咸阳；无端更度桑乾水，却望并州是故乡。’。”
上堂：“芦花对蓼红，木落山露骨。彷佛扬州，依希越国。“拈拄杖卓一下，云：“为君卓落精灵窟，无位真人赤骨律。”

黄龙无门开禅师法嗣


○杭州护国臭庵宗禅师

上堂，举丰干谓寒山拾得云：你与我去游五台便是我同流。寒山云：你去游五台作么？干云：礼拜文殊。山云：你不是我同流。师云：“丰干开口不在舌头上，寒山同坑无异土。检点将来，两个驼子厮撞着，世上应无直底人。”

上堂，举岳林振禅师示众云：布袋口开还有买底么？僧云：有。林云不：作贱，不作贵，作么生买？僧无语。林云：老僧失利。师云:”岳林设个问端,也甚奇特。及至被人道个有字，直得东遮西掩，囊藏不迭。护国今日布袋口开，还有买底么？”良久，云：“阑干虽共倚，山色不同观。”

○杭州慧云无传祖禅师

上堂：“佛佛广说大智莫能知，祖祖相传凡情讵能测；先天后地成坏长存，入死出生去来不变；於斯荐得已涉支离，其或未然，山僧更为下个注脚。”以拂子击禅床，云：“啼得血流无用处，不如缄口过残春。”

○华藏瞎驴见和尚

颂兴化打克宾话曰：“兴化打克宾，言亲语不亲。棒头如雨点，敲出玉麒麟。”

囊山孤峰秀禅师法嗣


○福州鼓山皖山止凝禅师

龙舒太湖人，乃大唐神尧之后，其号“皖山”者，因生缘密迩三祖道场故也。年十七，二亲俱丧。投黄州双泉道瑛剃落，鄂渚开原受具，即游方徧参。
往三祖，见环庵琏、锺山痴绝冲、长芦南山哲，皆不契。
参双塔无明性，明问：“达磨九年面壁时如何？”师曰：“有理难伸。”被明劈胸一拳，师忽然有省。叹曰：“我生平用底，遭这老汉一拳瓦解氷销了也。”
入闽之披秀礼孤峰和尚，峰举“狗子无佛性”话令参究。及半年，得臻阃奥，乃颂曰：“赵州道无，箭不虚发；筑着磕着，”全杀全活。峰曰：“你也得，只是未在。”一日峰举德山见龙潭话，问：“那里是德山亲到处？”师以手掩峰口。即说颂曰：“潭不见，龙不现，全身已在空王殿。梦回忽听晓莺啼，春风落尽桃花片。”峰曰：“汝今日方知泗州大圣不在扬州出现，善自护持。”遂俾侍香。
峰迁西禅囊山，师亦随侍。峰归寂，师登石鼓典藏教上；雪峰霜林果请归板首。
宝佑丁巳出世福州钓台升万。岁久之，太傅贾平章、魏国公札迁鼓山，槌拂之下众盈四千指，七闽丛席斯为第一。贤士大夫抠衣问道，恨识师之晚。黄童、白叟见以郎罢呼之，至於家绘其像、饮食必祝，非於全闽宿昔有缘，畴克臻此哉！

上堂：“入院方三日，追陪人事忙。灯笼与露柱，密密细商量。且道商量个什么？”拍禅床云：“昨夜碧天风浪静，一轮明月映螺江。”

上堂：“六月旦夏巳中，荷花开水面，荔子映山红。无位真人，处处相逢。拟议云山千万重。”

鼓山入院上堂，拈拄杖云：“扬下补山鈯斧，拈起国师圣箭。卓拄杖，一镞破三关，机锋如掣电。左右逢原，全机杀活。直得大顶峰、小顶峰望空斫额，白云亭、涌泉亭笑里点头。正与么时，且道功归何所。？”靠拄杖云：“雕弓已挂狼烟息，万国来朝贺太平。”

示众：“万机不到，千圣攒眉。正令当行，阿谁敢拟！便恁么会，已落第二义谛。大似望梅林止渴，有甚快活处！衲僧家将黑豆子换人眼睛，把断贯索穿人鼻孔，未为分外。且道衲僧见个甚么道理？”卓拄杖一下，云：“选佛若无如是眼，宗风那得到于今。”

将终，集两序示遗诫，索笔书偈云：“八十四年，一梦相似。梦破还空，也无些事。”端坐而逝。

○婺州双林一衲戒禅师

赞傅大士偈曰：“非儒非道亦非禅，杜撰修行忒可怜。担阁一身三不了，至今八百有余年。”

天童云外岫禅师法嗣


○四明雪窦无印大证禅师

番阳史氏，幼颕异。父母知不可留，便从昌国寺智节学出世法。谒荆石琬於庐山圆通，不契。时思庵睿居闲房，师日亲毁炼。

云外唱曹洞之道于天童，往依之，入室。
云外云：“天童今日大死去也，汝作么生救？”
师云：“请和尚吃饭。”
外又云：“天童今日大死去也，汝不要相救。”
师云：“救他作么！”
外又云：“天童今日大死去，也阿谁与我同行？”
师云：“和尚先行，某甲后随。”
外呵呵大笑。

自兹情同鱼水，犹沩山寂子。命典藏教。
至治间，诏天下善书者金书藏经。竣事，赐织金。屈眴南还江浙。丞相脱欢公起师主衢之南禅，继领光孝，迁信之祥符，移明之定水，升雪窦。
上堂：“千说万说，不若觌面。一见昨日二十九，今朝七月一。报你参玄人，光阴如箭疾。娘生两只眼，个个黑如漆。急！急！急！回头，看取天真佛！”良久：“是何面目？”下座。“巡堂吃茶。”
上堂：“妙不妙，衲僧鼻孔多无窍；玄不玄，剎竿头上无青天。至士宁容衲手，良马岂待挥鞭。全超棒喝，不落蹄筌。百鸟不来春又过，岩房赢得日高眠。”

退居定水圆明庵入寂，至正辛丑九月二十一日也，寿六十五。阇维，牙齿数珠不坏，舍利明莹。门人景云等塔于圆明庵之后。

径山荆叟珏禅师法嗣


○杭州中竺空岩有禅师

室中勘验学者，垂语云：“黄金铸就铁真人。”
东海涌颂云：“锦衣公子醉田家，熟睡柴床日未斜。热渴呼浆无所得，便将玉带换瓯茶。”

海西容庵海禅师法嗣

○广阳庆寿中和璋禅师

天姿粹美，机用纵横，室中示徒或握木剑、或执绵蛇。
因海云初见便问曰：“某甲不来而来，作么生相见？”
师曰：“参须实参悟，须实悟，莫打野榸。”
曰：“因击火迸散，乃知眉横鼻直。”
师云：“吾此处别。”
曰：“如何表信？”
师曰：“吾牙是一口骨，耳乃两片皮。”
曰：“将谓别有。”
师曰：“错！”
海云喝曰：“草贼大败！”
师便休。
次日，师举临济两堂首座齐下喝，僧问：“临济还有宾主也无？”
济曰：“宾主历然，汝作么生会？”
海云曰：“打破秦时镜，磨尖上古锥。龙飞霄汉外，何劳更下槌！”
师曰：“汝只得其机，不得其用。”
海云便掀禅床。
师曰：“路途之乐，终未到家。”
海云与一掌曰：“精灵千载野狐窟，看破如今不直钱。”
师打一拂子，曰：“汝只得其用，不得其体。”
海云进前曰：“青山耸寒色，月照一溪春。”
师曰：“汝只得其体，不得其智。”
海云曰：“流水自西东，落花无向背。”
师曰：“汝虽善语言，三昧要且没交涉。”
海云竖起拳，复拍一拍丈室震动。
师曰：“如是，如是。“
海云拂袖便出。

　　增集续传灯录卷第三


       增集续传灯录卷第四 

       径山兴圣万寿禅寺前住持比丘吴郡文琇集 

        大鉴下二十一世 

天童天目礼禅师法嗣 

四明育王横川如珙禅师 

永嘉大姓林氏，有叔父为禅沙门者,曰正则。视师幼不肉食，爱之,乃度其祝发，预戒於广慈院。初见石田於灵隐，及痴绝至，犹留从之。然终疑碍无入。 
闻天目居大白，往,投以疑。目举:"南山筀笋,东海乌蠈"，师拟对，目打之，师忽有省，遂留执侍。国清断桥延师典藏,桥迁净慈,命为第二座，寻又为第一座。丞相以师有行解可师，表以鹰山灵岩，命出世继迁能仁。既归放牧寮，辞病不应外。至元十年有旨授师育王。 
僧问：“如何是教外别传底句？” 
师云：“不落玄妙。” 
僧云：“恁么则直入如来地？” 
师云：“且缓缓。” 
僧问：“如何是学人行履处？” 
师云：“你适间从甚么上来！” 
僧云：“如何报得四恩去？” 
师云：“但从适间路下去。” 
僧问：“虎逼临崖时如何？” 
师云：“命若悬丝。” 
僧云：“相救！相救！”师拈拄杖掷与之。 
僧问：“如何是闻复翳根除？” 
师云：“一不成，二不是。” 
僧云：“如何是尘消觉圆净？” 
师云：“漏木杓，破笊篱！” 
僧问：“有问赵州如何是西来意，云庭前柏树子；有问庆云，云庭前无柏树。一等是问西来意，为甚答不同？” 
师云：“不是阇梨问，老僧也不知。” 
上堂：“地大、水大、火大、风大。若一念无疑，地不能碍；若一念无爱，水不能溺；若一念无嗔，火不能烧；若一念无喜，风不能飘。如此即是无依道人，佛从无依生。若悟无依，佛亦无得。 
中秋上堂：“马祖、百丈、智藏、南泉玩月，各呈自己见解，於月有甚交涉！月轮有圆有缺，孤光透彻，谓之月光菩萨，照破山河大地昏暗，开一切众生心地昏暗.老僧出母胎时，正当今夜。拈却门前大案山，放你诸人东去西去。” 
上堂：“鲁祖三昧最省力，才见僧来便面壁；育王三昧又省力，才见僧来便合掌。南山北山，如牛拽磨。脚瘦草鞋宽，地肥茄子大。” 
上堂：“妙明心印印佛，则一手指天一手指地。印法则狗衔赦书，诸侯避道；印僧则个个钵，盂口向天。还有自印者么！自印，则行住坐卧一一明了灵山会上传此心印，少室峰前传此心印。 
为藏穴寺侧曰：“此庵乃自为。”铭曰：“病叟今年六十六，死日将至，火化好？土化好？。西堂唯庵贯和尚云：“古鄮山中有片荒地，因迭石为塔焉。”铭曰：“天生一穴藏吾枯骨，骨朽成土,土能生物；结个葫芦,挂赵州壁，永脱轮回,超三世佛。”将没,书,诀众，记而化。年六十八，至元二十六年三月十八日也，门人禀遗诫,窆全体於塔。 

杭州净慈石林行巩禅师 

初住安吉上方，升思溪，法宝隆兴黄龙，吴郡承天至净慈。 
上堂：“横眸碧汉，万国风清，垂手红尘，千峰日出。才恁么便不恁么。所以道我此法印，为欲利益世间故说，在所游方勿妄宣传。”横按拄杖云：“佛灭二千二百单六载，沙门行巩今於苕霅尽头鼓钟，清处显示此印，丝毫无有妄者。”卓拄杖云：“谨白” 
上堂：“山静课花蜂股重，林空含箨笋肌明，倚栏不觉成痴兀，又得黄鹂唤一声。思溪恁么道，好吃拄杖三十。何故？为他不合随声逐色。” 
上堂：“水乡水阔地多湿，六月花蚊觜如铁，夜半起来笑不彻，烦恼不彻作什么？床头一柄扇，无端又打折。” 
上堂：“三家村里牛，动尾巴乃摇拂子云：‘与这个相去多少’？”掷拂子云：“洎合停囚长智。” 
上堂：“雪峰辊球、禾山打鼓、秘魔擎叉、道吾作舞。一切贤圣皆以无为法而有差别。”喝一喝！下座。 
师室中垂示云：“尽大地是个金刚正体，上座者皮袋向甚处着！芭蕉闻雷而抽，且道是有情是无情？南屏山下壁立三关，透不过者一错百错；透得过者千难万难。”忽有不甘底出来道：“既透得过，因甚么也难？”（师云：）“去！明日来与你子细相看。” 

嘉兴天宁氷谷衍禅师 

上堂：“朔风何萧萧,吹彼岩下衣，家业久荒芜，游子胡不归！人生百岁岂长保？昨日少年今已老。翻忆寒山子，十年归不得.--忘却来时道。” 
上堂：“劫石可消，恩情难断。”拍膝云：“坏冢青松下，年年挂纸钱。” 
上堂：“冷风踈雨作新年，寂寞寒泉古涧边，暖合地炉煨榾柮，送穷不用更烧钱。” 
圣节上堂：“心王安，六国通；天地阔，车书同。风从虎，云从龙；深惟海，高惟嵩。万灵无处参化工，俱知一气复鸿蒙。”击拂子一下。 

苏州虎丘云耕靖禅师 

上堂：“我若不说破，恐汝不回头。我若说破，又恐后日骂我去。” 
上堂：“山僧若真正举扬，河步亭无汝着脚分。且抑下威光，随汝根器，未说超宗，异日若知得虎丘山高一百三十尺，舍利塔是隋朝建立，也许汝有个入处。甘心下劣，又争怪得老僧。” 
上堂：“龙门无客，个个无退步底道理，矮踈山三千里外卖布单，跛云门被拶脚折，汝辈只管悠悠过日。” 
佛生日上堂：“我观如来，前际不来，后际不去，今亦不住。且道，大殿里香汤沐浴个什么？若也会得，手中杓子拈放自由。其或未然，明年今日依旧胡泼乱泼。” 
上堂：“冷如氷霜，细如米末，水不能漂，火不能热。王母昼下云旗翻，子规夜啼山竹裂。” 
上堂：“古人道，依经解义三世佛冤，离经一字还同魔说。依与离既不可得，毕竟如何？”卓拄杖云：“渔人只看丝纶上，不见芦花对蓼红。” 
上堂拈拄杖云：“云岩看山玩水，拄杖子亦乃看山玩水。云岩浑身病苦，拄杖子亦乃浑身病苦。云岩脱体轻安，拄杖子亦乃脱体轻安。”卓拄杖云：“擘开河岳易，除却爱憎难。” 

道场运庵岩禅师法嗣 

杭州径山虚堂智愚禅师 

四明人，出世嘉禾兴圣。迁光孝，（复迁）明之显孝、延福、瑞岩，（复迁）婺之宝林、四明、育王、柏严，（继迁）杭之净慈、径山，凡历住十剎。 
师室中垂语。曰：“己眼未明底，因甚将虚空作布袴着?画地为牢，因甚透者个不过?入海算沙底，因甚向针锋头上翘足?” 
僧问：“声前一句，不堕常机，转位就功如何相见？” 
师云：“问讯不出手。” 
僧云：“且道天子万年，作么生？” 
师云：“瑞草生嘉运，林花结早春。” 
僧云：“直得九州四海，雷动风飞。” 
师云：“出门惟恐不先到。” 
上堂：“春风如刃，春雨如膏，衲僧门下，何用忉忉？” 
上堂：“言而足，终日言而尽道；言而不足，终日言而尽物。且道，道与物是一，是二？若道是一，为甚么案山高，主山低？若道是二，为甚么天地一指，万物一马？个里缁素得出，还你草鞋钱。不然，但愿来年蚕麦熟，罗睺罗儿与一文。” 
结夏上堂：“有一人日销万两黄金，同此圣制。只是无人认得，若有人认得，许伊日销万两黄金。” 
上堂：“二林初无门户与人近傍，亦不置之於无何有之乡。只要诸人如铁入土，与土俱化，然后可以发越,其如运粪入者，吾末如之何？” 
上堂，举松源师祖，临示寂告众云：“久参兄弟，正路上行者有，只不能用黑豆法，临济之道将泯绝无闻。伤哉！”拈云：“鹫峰老大，似倚杖骑马，虽无僵仆之患，未免傍观者丑。” 
师在净慈入院日问答绝，忽天使踵门传旨，问：“赵州因甚八十行脚？虚堂因甚八十住山？”师举赵州行脚到临济话颂，曰：“赵州八十方行脚，虚堂八十再住山；别有一机恢佛祖，九重城里动龙颜。”使以颂回奏，上大悦，特赐米伍伯石，绢一百缣，开堂安众，再住育王径山，亦赐赉优渥。 

四明天童石帆衍禅师 

上堂，举大颠和尚，因韩文公问：“春秋多少？” 
大颠提起数珠曰：“会么！” 
公曰：“不会。” 
大颠曰：“昼夜一百八。”师颂曰：“一串摩尼，觌面当机，赚却首座，疑杀昌黎，弄尽许多穷伎俩，春秋元自不曾知。” 

金山掩室开禅师法嗣 

杭州径山石溪心月禅师 

西蜀眉州人，上堂，举僧问九峰和尚：“如何是学人自己？” 
峰曰：“更问阿谁！” 
僧云：“便恁么承当时如何？” 
峰曰：“须弥还更戴须弥。”师颂曰：“自家冷暖自家知，祖意西来更问谁！全体承当全体是,须弥顶上戴须弥。”送僧偈曰：未到双林见旧游，眉横新月眼横秋；寒暄未举宜先问，因甚桥流水不流？ 

华藏无得通禅师法嗣] 

杭州径山虚舟普度禅师 

维扬江都人，姓史氏，稍长，虽习世书，绝无处俗意。母识其志，俾依郡之天宁出家，会与毕将军，再遇，共语，大奇之。曰：“此儿短小精悍，音吐如钟，他日法中向上爪牙也。”携归武林，礼东堂院祖信为受业师，侍信左右五年，奋志参方。初，见铁牛印於灵隐，已而，江东、西湖、南北悉徧历焉，时无得。唱道饶州荐福，师决志叩请。其迁福严、华藏，亦与俱。 
偶入室，次，得问：“不与万法为侣者，是甚么人！” 
师曰：“金香炉下铁嵬仑。” 
得曰：“将谓这矮子有长处见解，只如此！” 
师曲躬作礼曰：“谢和尚证明，若天童晦谷，光大慈石。” 
岩琏虎丘石室迪一见器异，留典法务。淳佑初，制府赵信庵以金陵半山请出世，继迁润之金山，潭之鹿苑，抚之踈山，苏之承天。景定间，大传贾魏公奏补,中天竺复请旨，升灵隐。至元丁丑，被命径山。 
上堂：“邪人说正法，正法悉皆邪。正人说邪法，邪法悉皆正。”卓拄杖一下：“邪耶！正耶！”又卓拄杖一下：“说耶！不说耶！向这里拣辨得出，黄金为屋未为贵，玉食锦衣何足荣。” 
上堂：“万法是心光，诸缘惟性晓；本无迷悟人，只要今日了；既无迷悟人，了个什么？”卓拄杖一下：“千言万语无人会，又逐流莺过短墙。” 
上堂，举云门和尚示众云：“汝等诸人在此过夏，山僧深不欲向你道，惜取眉毛好？”师云：“云门灵龟曳尾，拂迹迹生。灵隐即不然--汝等诸人在此过夏，山僧直截向你说，口是祸门。” 
上堂，举临济和尚道：“有一人，论劫在途中不离家舍。有一人，离家舍不在途中。那个合受人天供养？”师云：“兔马有角，牛羊无角；寸毫尺厘，天地寥廓；潘阆倒骑驴，颠杀黄番绰。” 
师住径山，值火余，志图兴复，将有绪，俄示微恙，索笔，大书。曰：“八十二年，驾无底船，踏翻归去，明月一天。”全身塔，寺东十里，挂罳坞之阳。 

雪窦大歇谦禅师法嗣 

苏州承天觉庵梦真禅师 

宣州人，八岁为僧，十九受具，二十便行脚，凡见尊宿七八员，师意不能了此事。闻无准手段恶辣，遂登径山，每到室中，战怖，话头也不记得，自此不去入室，昼夜只是坐禅。 
一日廊下行，闻火板鸣，有省，私自欢喜，知得本命元辰落处，於是又去入室。准问：“你是吃粥吃饭僧？参禅学道僧？” 
师抗声云：“吃粥吃饭僧。” 
准云：“更须饱吃始得。” 
师云：“谢和尚供养！” 
自此得一条路行，只是看狗子无佛性话，无入作处，乃过雪窦见大歇，歇问：“作么生是生死底事？” 
师云：“眉毛安眼上。” 
歇云：“眉毛因甚安眼上？” 
师云：“说着令人转不堪。” 
歇又问：“汝甚处来？” 
师云：“径山来。” 
歇云：“火后事作么生！” 
师云：“五峰依旧插天高” 
歇云：“那事还曾坏么！” 
师叉手向前，云：“幸喜不曾动着。” 
遂挂塔归堂。师自知未得透脱，心下常热閧閧地，一夜更深，行至僧堂，前见瑠璃灯，豁然大悟，从前所得，一时氷消瓦解。次日，入室。歇举：“如何是佛？三脚驴子弄蹄行。”声未绝，师云：“一任[跳-兆+孛]跳。”歇拟议，师当中间，问讯。歇云：“甚么与杨岐相见？”师云：“当面蹉过。”歇又拟议，师过东边与僧对面，问讯。歇云：“犹隔海在！”师拍手呵呵大笑而出。 
久之，开法永庆，迁连云，升何山，至承天。 
上堂：“将心学佛，摄入魔宫；拟心参禅，堕在阴界。直饶嫌佛不肯做，被拄杖子穿过髑髅，若恁么看来，直是无用心处。”卓拄杖云：“携取旧书归旧隐，野花啼鸟一般春。” 
上堂：“庭前翠竹青青，砌下黄花郁郁；唤作真如体，又是般若用”。忽有个出来道：“我见从上佛祖说了，万千体用。不似承天样，蹊跷，莫是智过佛祖耶？杜撰臆说耶！”卓拄杖云： “好向暮天沙上望，西风惊起鹰行斜。” 
上堂，举韶国师颂云：“通玄峰顶，不是人间；心外无法，满目青山。”师召大众云：“韶国师好个颂子，只是打成两橛。承天亦有个颂，可惜落韵双峨峰。顶上是青天，夜半捉乌鸡，伸手不见掌。”喝一喝！ 
上堂：“三伏热不似人心热，行路险不似人心险。万斛清风碧玉盘，不知谁共倚阑干。”忽有个出来道：“长老正恁么时如何？是祖师西来意？”向他道：“作贼人心虚。” 
至元间，有贤首宗讲主，奏请江南两浙名剎，易为华严教寺，奉旨南来，抵承天。次日，师升座说法，博引华严旨要，纵横放肆，剖析诸师论解，是非若指诸掌，其讲主闻所未闻，大沾法益，且谓：承天长老尚如是！矧杭之巨剎大宗师耶！因回奏，遂寝前旨。 

慧严象潭泳禅师 

上堂,举无着和尚至五台与老翁吃茶,次,翁拈起玻璃盏问,曰:“南方还有这个么?” 
着云:“无。” 
翁云：“寻常将甚么吃茶？”着无对。师颂曰：“五台凝望思迟迟，白日青天被鬼迷；最苦一般难理会，玻璃盏子吃茶时。” 

一关溥禅师 

颂马祖令僧问大梅曰 “和尚见马祖得个甚么？便住此山”话。曰：“只将马祖铅刀子，裂破漫天铁网罗；碧沼夜敲荷叶雨，至今贫恨一身多。 ” 

天台国清溪西泽禅师 

普说略云：“参玄上士，行脚高流，拨草瞻风，到一处所，便乃供下,入门口欵,谓之‘生死事大，无常迅速’”乃召云：“兄弟生死若是有，从古至今无有一人能免。生死若是无，争奈目前！生死何生死？亦有亦无，不有不无，当恁么时，还有漏网底么！既是走透无门，腊月三十日撞到面前，毕竟如何支准！等是踏破草鞋，岁月飘忽，不可把玩。要须穷教，去处分明，与前来入门口欵相应始得。”又云：“便只恁么歇去！则适来说出许多络索，甚处安着？直饶诸人一时不受，打迭得净尽。山僧却有个古话，举似诸人，记得长庆示众云：‘净洁打迭了，却须近前来就我觅。有一棒到你，当生惭愧；无一棒到你，又作么生？’雪窦云：‘净洁打迭了，却须近前来就我觅，有一棒到你，则屈着你；无一棒到你，与你平出。'二大先好一棒，未免作得失论量。天封不然:‘净洁打迭了，却须近前来就我觅，有一棒到你，花铺锦上；无一棒到你，霜加雪上。’且道，前头为人？后头为人？辨明得出后，次挂牌时却来通吐。” 

瑞岩云巢岩禅师法嗣 

苏州万寿讷堂辩禅师 

上堂：“释迦老子，降诞王宫。好个初生孩子，不妨令人疑着。及乎道，‘天上天下，唯吾独尊。’败阙了也。后来，冷地羞惭四十九年，三百余会，救搭也救搭不来，收拾也收拾不上。诸仁者，要见释迦老子败阙处么？是非只为多开口，烦恼皆因强出头。” 
上堂：“你在这里，我在这里，人天交接，两得相见,时清休唱太平歌.一贯文籴三斗半米，二贯五百文买一个大绢。好诸禅德，虽然如此，厨中有剩饭，路上有饥人。” 
上堂，举僧问古德：“‘万境来侵时如何？’德云：‘垂却着。’古德有障断狂澜底手段，未免劳心费力。或有人问金山：‘万境来侵时如何？’只向他道：‘我既无心於万物，何妨万物常围绕。’” 
上堂：“我若与你说破，将后必须骂我。我若不与你说破，又恐你因循蹉过。忽有个汉出来道：‘长老话堕了也’只向他道：‘老僧罪过’。” 
悼云巢和尚偈云：人传师死已多时，我独踌蹰未决疑。既是巢空云又散，春深犹有子规啼。 
寄铁鞭和尚偈云：思量四句寄承天，卷得完全缺半边；颂又不成诗不是，如何拈出向人前。 
寄无准和尚偈云：猿与鼋交割不开，兄呼弟应似忘怀；及乎说到誵讹处，又却心肝不带来。 

苏州虎丘清溪义禅师 

送僧偈云：台山万迭入眉青，途路同行各奔程；清晓鸡啼茅店月，是谁先起唤师兄。 

净慈谷源道禅师法嗣 

　○万寿高峰岳禅师

赞达磨偈曰：开旗展阵入梁邦，未睹天颜早已降；纵有神通难展欵，翩翩一苇渡长江。 

径山无准范禅师法嗣 

袁州仰山雪岩祖钦禅师 

婺州人，初见无准於径山，因铸钟，令作疏语。师成偈，曰：“通身只是一张口，百炼炉中辊出来；断送夕阳归去后，又催明月上楼台。”准即，俾居侍司，自是声动丛林。出世潭州龙兴，迁湘西道林，处州佛日，台州护圣，湖州光孝，逮尸仰山，道遂大显。 
上堂：“纯清绝点，正是真常流注；打破镜来，未免一场狼藉。不若遇饭吃饭，遇茶吃茶。晓来独立空庭外，闲对寒梅几树花。” 
上堂：“海水不可斗量，虚空不可尺度；净地不可撒沙，烂泥不可着脚。这四转语，转转有落处。且道，落在什么处！东京大相国寺里，有树芭蕉，风吹雨打，一似破袈裟。” 
上堂：“有句无句，如藤倚树；白鹭下田千点雪，黄鹂上树一枝花。三千里外卖却布单，不远而来因甚放下泥盘？”呵呵大笑：“毗婆尸佛早留心，直至如今不得妙。” 
上堂：“禅树上，叫喧喧；道门前，风浩浩。冷地思量真可笑，笑什么？等闲拾得苏州梨，看来却是青州枣。” 
上堂：“个事本成现，觅则不可见；白珪本无瑕，琢磨乃成玷。执之以实法，空中生闪电；视之似等闲，脚下添红线。若是学道人，好好看方便；作么生莫看，仙人手中扇。 ” 

杭州净慈断桥妙伦禅师 

天台黄岩徐氏子，母刘梦月而孕，十八落发于永嘉广慈院，见谷源道。於瑞岩闻三斤麻之话，疑之。徧叩诸方，机终未凑。自谓吾口讷耳聩，不若把本修行，日以诵经为业。忽阅楞伽於云居，见山堂至蚊虫蝼蚁无有言说而能辨事，顿然有省。曰：“赵州柏树子话，可煞直截，然不以语人。”还谒无准於雪窦，准以狗子因何有业，识令师下语。凡三十转，不契。师曰：“可无方便乎？”准以真净所颂答之。即竦然，良久，忽闻板声，通身汗下，於是始脱然矣。准移育王双径，皆以师从俾，分座。出世祇园，迁瑞岩，国清，至净慈。 
上堂：“荆山有玉，获得者，不在荆山；赤水有珠，拾得者，不在赤水；衲僧有无位真人，证得者，出入不在面门。”蓦拈拄杖横按云：“会么！----幽州江口石人蹲。” 
上堂，举：“慈明室中安一盆水，盆上横一柄剑，剑上安一緉草鞋，凡见僧来便指，拟议便打”。师颂曰：“百花丛里跃鞭过，俊逸风流有许多；末第儒生偷眼觑，满怀无奈旧愁何？” 
上堂：“德山低头，夹山点头，俱胝竖起手指头，玄沙筑破脚指头。”提起拄杖云：“都来不出山僧拄杖头，何以见得？”卓拄杖云：“一叶落天下秋。” 
上堂，举达观颕禅师示众曰：“七佛是性隶，万法是心奴。且道，主人翁在甚么处！”自喝云：“七佛已下出头。”又自诺云：“各自祗候。”师云：“唤七佛为性隶，指万法是心奴。达观自谓：‘有出身路及乎？’自喝自诺又是奴隶边事，主人翁何曾梦见？在大众要见么！”以拂拂一拂云：“晓来一阵春风动，开遍园林百样花；将终与众入室罢，索笔作书辞诸山。” 
及魏国公公馈药，不受。又使人问曰：“师生天台，因甚死净慈？”师答曰：“日出东方，夜落西遂。”书偈而化，寿六十一，腊四十四。 

四明天童西岩了慧禅师 

蜀之蓬州罗氏，垂髫与群儿戏，必抟泥沙为佛塔像。一日，玉掌山祖灯与其舍，师向之合掌，父母以师资宿契，遂令出家。灯授以般舟三昧，非其志。辞往成都，谒坏庵照於昭觉，器许之属，令南询。乃参浙翁琰於径山，闻高原泉为人径直，心慕之。适原赴台之瑞岩，师与俱往。 
一日，原问：“山河大地是有？是无？”师拟开口，原即喝出。师复以偈呈，原曰：“没交涉！”师一日偶书白杨示众语，原阅之笑曰：“写字与作言句尽得，争奈没交涉何？”师愤悱莫伸，原曰：“吾方便屡矣，汝自不顾。盖缘不在此，其往见雪窦乎。” 
时无准主雪窦，师造席下，自陈来历，准呵曰：“熟睡去！”继而令充不厘务侍者，一日，谓师曰：“觑不透处，只在鼻尖头；道不着处，不离唇皮上。讨之，则千里万里。”师抗声曰：“将谓有多少？”准迁育王，师侍行。从容承禀，乃尽其要。逮准居径山，往典藏教，复升第二座，自是声动丛林。节斋赵观文作牧苏州，举师开法定慧，众集寺治时，甚称之。迁东嘉能仁、江州东林，而至天童，咸有伟绩。 
佛涅盘日，上堂，拈拄杖召大众云：“黄面瞿昙，乃竺乾猛将，以慈悲为弓矢，以智慧为戈矛，统百万雄兵，勇不可当；布三百余阵势，不可歒。如是四十九年，演出五千余卷兵书，虽流落人间，而未尝有一字漏泄，因与生死魔军为冤，为对，遂於跋提河边筑一巨城，名为涅盘。於其城中，先以紫磨金躯，犒赏诸兵，令其瞻仰取足，再三抚谕。而又散以八斛四斗珠珍，其谋意无他，必欲打破生死牢关，普与尽大地众生，共行通天活路，得到大安隐、大解脱之场而后已。岂谓二千余载，犹未遂其志，而未奏其功。山僧既知其力尽，计穷不免拔剑相助去也。”以拄杖画一画云：“四海浪平龙睡稳，九天云净鹤飞高。” 
芙蓉长老至，上堂，举芙蓉和尚访寔性大师，寔性上堂，右边拈拄杖向左边云：“若不是芙蓉师兄，也大难委悉。”颂曰：“陪尽老精神，杯盘越样新；谁知村店酒，难劝御楼人。 
晚居寺之幻智塔庵，将终，戒执事已，问曰：“今何时？”对曰：“二鼓矣。”遂放身若投，斯须视之，已逝矣。实景定三年三月十一日也，寿六十五，夏四十七。 

杭州灵隐退耕宁禅师 

初住嘉兴崇圣,次居苏之报恩、承天、慧日、万寿。 
至灵隐，上堂：“目前无法，意在目前。雨余山色翠，风暖鸟声喧。”拍禅床一下，云：“堪笑老胡无转智，少室峰前坐九年。” 
上堂，举“香林因僧问：‘年穷岁尽时如何？’林云：‘东村王老夜烧钱。’”师云：“王老烧钱，言端语端。锦包特石，铁裹泥团。” 
上堂：“极目千峰锁翠，满空柳絮飞绵；可怜无位真人，一向草宿露眠。哑！三春看，又过何日是归年！” 

四明天童别山智禅师 

上堂，举“世尊临入涅盘，文殊请佛再转法轮。世尊‘咄！’云：‘吾四十九年，未尝说一字。汝请吾再转法轮，是吾曾转法轮耶？’”颂曰：“老汉生平大脱空，将无作有诳盲聋；临期一语方真实，也是阇梨饭后钟。” 

四明天童环溪一禅师 

上堂，举“经云：‘大通智胜佛，十劫坐道场。佛法不现前，不得成佛道。’”颂曰：“劫初铸就毗卢印，古篆雕虫尚宛然；堪笑堪悲人不识，却嫌字画不完全。” 

四明天童月坡明禅师 

上堂，举“马祖因僧问‘离四句、绝百非’话”。颂曰：“离四句兮绝百非，递相推过几曾知？这僧担一担懵懂，换得两头淈(胡骨切浊也)腯(徒骨切肥也)归。” 

四明雪窦希叟绍昙禅师 

西蜀人，出世佛陇。 
上堂，僧问：“向上宗乘事若何？”师云：“檐头滴滴、分明历历。”师乃云：“西子湖边泛渺茫，一堤寒绿看垂杨。谁知业债难逃避，开眼堂堂入镬汤。到这里如何即得？拟欲烂煨黄，独不顾紫泥，未免踏古人脚迹；拟欲关空锁梦，塞路断桥，又恐坐在葛藤窠里。不如随分，纳些些俯，顺时宜去。拈拄杖，竖穷三际、横亘十方；靠拄杖，碧眼黄头会不得，野梅风定暗香浮。” 
上堂：“二月春云暮，韶华似酒浓；莺啼杨柳雨，蝶弄海棠风。若作境会，过山寻蚁迹；不作境会，度水觅鱼踪。毕竟如何？故国归路远，日暮泣途穷。” 
上堂：“一宿觉，三担土，脚未跨门，手骨已露。等闲举一步，危径结寒花；信彩示一机，断崖飞瀑布。虽然，要跨乳峰门即易，要入乳峰室即难。何故？鸿飞冥冥，弋人何纂！” 
上堂：“发得一机活，出得一言当，万里无片云，青天合吃棒，不待春风着意开，暗香已在梅花上。” 
寄天目和尚偈，曰：“翁翁八十再生牙，烂嚼虚空吐出查；撒向玲珑岩畔树，枝枝叶叶是昙华。” 

福州雪峰绝岸可湘禅师 

上堂，举“曹山因僧问：‘雪覆千山，因甚孤峰不白？’山曰：‘须知有异中异。’曰：‘如何是异中异？’山曰：‘不堕众山色。’”师颂曰：“言中彼此带幽玄，尽向言中辨正偏；孤负一条官驿路，茫茫沉在月明前。” 
渔浦接待，偈曰：“吴山那畔越山前，有饭充饥有榻眠。到此便能休歇去，帝乡犹隔一潮船。” 

光孝石室辉禅师 

上堂，举“城东有一老姥(莫古切)，与佛同生，不欲见佛。每见佛来，即便回避。虽然如此，回顾东西，总皆是佛，遂以手掩面，十指掌中亦总是佛。”师颂曰：“平生不愿佛相逢，十指尖头现绀容；夹路桃花风雨后，马蹄无处避残红。” 

天台国清灵叟源禅师 
　　 
上堂，举“僧问赵州：‘真如凡圣，皆是梦言。如何是真言？’州云唵部临[口*发]”师云：“赵州禅只在口皮边。看他与么，也是唤钟作瓮。”忽有问：“灵岩....”...“却向他道:‘饥时但吃饭！且道与古人是同是别？’”“西天梵语，此土唐言。” 
上堂：“炎自炎，凉自凉，法无二法，不用商量。只如人人鼻孔在面上，则固是知有。我更问你：‘别沼荷香，何似深村稻香？’” 
示防意如城偈曰：“六门长锁旧封疆，已是攀缘万虑忘；昨夜贫家忽遭劫，元来祸起自萧墙。” 
守口如瓶偈曰：“明明只在鼻孔下，动着无非是祸门；直下放教如木[木*突]，青天白日怒雷奔。” 

四明天童简翁敬禅师 

上堂,举文殊问庵提遮女:“生以何为义”话。颂曰:“问处分明答处端，当机觌面不相谩；死生生死元无际，月上青山玉一团。” 

庐山东林指南宜禅师 

送人之成都，偈曰：“智不到处道一句，一句当机便到家；宿鹭亭前风摆柳，锦宫城里雨催花。” 

饶州荐福无文璨禅师 

尝与其友知无闻书有云：“住院何足道哉，近年勑差,堂除者何限?可挂齿牙者能几人？使吾有口可以吞，三世诸佛则曲录。床终身不坐，又何慊无闻，以为何？如某，昔者入众，见识字人多，不修细行，决意不作书记。诸老不作，据位称师者，又多看不上眼，遂无意出世。今皆不遂其初矣。住院十年，名为长老，只是旧时璨，上座、饮食、起居与堂僧无异，出入时多了一轿两仆，耳使目不眩；轿仆亦不用之，相从衲子，岁不下百数十人。遇五日，挝鼓升堂，以平时在诸老间所得细大法门，随分东语西话，断不敢以脱空语笼罩学者，亦不敢以过头语欺谩学者。说到无巴鼻无滋味处，欣然自笑，听者不必解，笑也士大夫多相知。然所知者。不过谓其读书也、能文也、解起废也、硬脊梁也。盖胆毛几茎，则知者鲜矣。读其书，则其所造可知。” 

灵隐石田熏禅师法嗣 


杭州净慈愚极慧禅师 
　 
参石田於灵隐。田室中，举“云门念七话”，连举十数过，无人下语。忽有一僧才跨门，田曰：“雪峰辊球！”师在侍傍耸耳而听，蓦然领悟，冲口呈偈云：“云门念七，雪峰辊球；白苹红蓼，明月孤舟。”田颔之。 
住北禅日，谢剑南儒藏主、云谷庆藏主、无则珍藏主。 
上堂，举“白云师祖开堂”，拈香有云：“众中衣钵道友，有一言半句利益我者，同伸报谢！山僧乍住，二三故人远来相贺，又非一言半句者比。岂无片香以为供养？烧枫香是着菩提边事，烧黄熟是说佛说祖边事。而今猛焫一炉，也要尽大地人知道：浙西管内嘉兴府川原道地。且道烧底是什么香？”良久，云：“不下阁送宁禅人。” 
偈曰“心未宁时为汝安，落花小雨酿春寒；断桥流水孤山路，杨柳丝丝拂画阑。” 


杭州中竺雪屋珂禅师 

上堂：“枯桑知天风，海水知天寒。且道衲僧知个什么？知道饭是米做。直饶恁么，阎罗老子索饭钱有日在。” 
师以宋鼎既迁，即谢寺，事金山贤默庵雅知。师且尊其道行。 
时元兵下江南，默庵被总兵伯颜胁而置之幕中，从至武林。默庵言於伯颜，请师升住灵隐，亲持请疏叩师门。师抽关露半面问云：“汝为谁？”默庵云：“和尚故人，某甲也！”师落关云：“我不识你！”盖师虽处世外，而以忠节自持，故不屑灵隐之命。 
后断江恩有诗云：“雪屋今亡四十年，高风凛凛尚依然；伯颜丞相拜床下，不肯为渠来冷泉。” 

径山痴绝冲禅师法嗣 

福州神光北山隆禅师 

礼镜清塔,偈曰:“惯问门前什么声,池蛙笑汝自蛙鸣。年来荒却天华寺，正令方才一半行。” 

高台此山应禅师 

上堂，举“大隋庵侧有一龟，僧问：‘一切众生皮裹骨，这个众生因甚骨裹皮？’隋拈草履覆龟背上，僧无语。”师颂曰：“休将皮骨强分张，得六藏时且六藏；只履尽情都盖了，这僧无事可思量。” 

育王寂窗照禅师法嗣 

湖州道场龙源介清禅师 

王氏，世居福州长溪。得度於义兴、法藏、齐禅。 师过育王，谒寂窗，入室有契。俾为侍者，复掌藏钥。 出世四明寿国，迁开寿，升道场。 
上堂：“三春云暮，绿暗红稀；动为境转，静为法迷；不以色盖，不以声骑，风前闲听杜鹃啼。” 
上堂：“终日忙忙，那事无妨；显而不灵，隐而不藏。如何是隐而不藏底事？玉梅结子浮青树，石笋抽条上绿窗。” 

径山晦机熙禅师法嗣 

金陵龙翔笑隐大欣禅师 
　 
族姓陈，九江羲门。唐尚书操诸孙。 从郡之水陆院出家。初至庐山，谒开先、一山、万公，既而遣诣百丈、参晦机。机一见器重，由内记升记室。 
一日问曰：“黄龙得旨，泐潭领徒游方，及见慈明，气索汗下。过在什么处？”师抗声曰：“千年桃核里，觅甚旧时仁？” 
又一日，举“百丈野狐”话，诘曰：“且道不落因果，便堕野狐身；不昧因果，便脱野狐身。利害在什么处？”师拟答，机遽喝之。平生凝滞，涣然氷释。因同参者告问，师颂曰：“百丈野狐，野狐百丈，埋作一坑，伏惟尚享。” 
机迁净慈，复延掌记。出世湖之乌回，迁杭之报国、中天竺。 
天历元年，文宗以金陵潜邸为大龙翔集庆寺。妙东名德开山首膺其选，号曰“广智全悟大禅师”，为开山第一代住持。厥后驿召赴阙，入见奎章阁，赐坐咨问法要，对扬称旨，赐貂裘、金衲衣。 
及顺帝御极，待遇益隆。有旨，命百丈山东阳德辉，重编《禅林清规》。仍命师校正，遂定为九章。四方咸取以为法。 
以老病求退，御史大夫撒迪公以闻优诏，不许加号释教宗主，兼领五山寺。勑外台护视，使安居终老。 
师因僧侍立，展手云：“八字打开了也，为什么不肯承当？”僧云：“恐钝置和尚！”师云：“许多时没一点气息！”便打。 
一日，问僧：“甚处来？”僧云：“游山来。”师云：“笠子下拶破洛浦，徧参底作么生？”僧云：“未入门时已呈似和尚了也！”师云：“即今为甚不拈出？”僧拟议，师便打。 
一日云：“青州布衫重七斤，古人道了也。毕竟万法归一，一归何处？”有僧出云：“东廊头，西廊下。”师云：“什么处见赵州？”僧拟对，师云：“捧上不成龙。” 
一日，有僧来参。师云：“竖拂拈槌，古佛榜样；擎叉舞剑，列祖条章。衲僧门下一句作么生道？”僧：“珍重！”便行。师云：“不消一札。” 
上堂：“安养国中，水鸟树林，悉皆念佛。知足天上，树相撑触，演说苦空，竖起拂子，山僧拂子，穿汝诸人鼻孔。诸人向甚处出气？” 
入新寺，升座：“第一义谛，明如杲日，宽若太虚。万汇森然，纤尘不立。明今举古，无非节外生枝；立主立宾，何异虚空钉橛。然圣旨建寺，诸官临筵，不可只恁么休去。还有共相激扬底么？问！”答罢乃云：“释迦世尊，舍金轮而登佛位。今上皇帝从佛位而御金轮。收摄三千剎海於一印中，具足八万法门於一毫上，如华严会上，菩萨得无尽福德，藏解脱门於一器中，出生种种美味饮食，又於众会，仰观空中，而雨种种珍宝，随众生心悉令满足。然后得其宝者，尽证法门；食其味者，咸成妙道。无一尘而不具足佛事，无一法而不圆满正宗。即今崇建宝坊，阐扬法施，诸天音乐不鼓自鸣；梵呗咏歌自然敷奏；十方菩萨咸集道场；八部天龙同伸庆赞。还有不历化城、径登宝所者么？”击拂子云：“四海已归皇化里，时清休唱太平歌！” 
上堂：“拈花微笑，彩奔齩家；断臂安心，漏逗不少。汝诸人分上又作么生？不经一事，不长一智。” 
至正四年五月，俄示微疾。肩舆与御史大夫脱欢公为别留书，凡与交游之善者，嘱其徒以两朝赐己金币，作万佛阁，上报国恩。二十四日，遂书偈，趺坐而化。春秋六十一，夏四十六。 

金陵保宁仲万天伦禅师 


明之象山张氏,幼而岐嶷,投广德天宁竺源嗣公,剃落竺源,谓曰:“汝志趣宏远，堪任大法，无为我滞此。”遂往依虎丘、东州永偶，过旃檀林，与一僧看传灯录语之曰：“千七百则公案，浑如生铁锁子，还有得钥匙入手者么？”师於言下有省。时，晦机在净慈，师遂往见，才入门，机云：“湖山霭霭，湖水洋洋；浸烂你鼻孔，塞破你眼睛，因甚不知？”师云：“通身无影象，步步绝行踪。”机云：“未在，更道！”师拂袖便出。未几，俾居侍司，复命掌藏钥师，僤人事繁杂。叹曰：“世降道，衰人根浮薄宿。”师硕德，具大知见，犹不为学者信服。无他，盖表里不纯故也。自是必欲铲踪削迹於深静地。闻吴兴桃花坞尤僻，邃乃往缚茅焉。一日灌园，忽四山云瞑骤雨，疾风摧折林木，霹雳一声，胸中疑碍顿释。乃曰：“大奇大奇也大奇，掇转虚空颠倒骑，蟭螟吞却五须弥，曩於南屏室中。屡扣老和尚终不肯为我说，使当时说破，安有今日耶？“泰定丁卯出，主广德东泉，迁明之佛岩，龙翔笑隐招居第一座，南台治书吐鲁公数来问道，泛及楞严，玄旨契合。会保宁虚席台章，荐举宣院，札付俾主之。有僧至，参师云：“好个僧，恁么行履？”僧云：“拨草瞻风，岂因别事？”师云：“汝吃得棒也未？”僧拟议，师便喝。又僧问：“如何是和尚家风？”师云：“谁人看不见？”又问：“如何是一相三昧？”师曰：“青黄赤白。”又问：“如何是凤台境？”师云：“凤台有什么境？” 
上堂：“言无展事，语不投机，承言者丧，滞句者迷。与么也不得，不与么也不得，与么不与么总不得，你有拄杖子我与你拄杖子，你无拄杖子我夺却你拄杖子。” 
上堂举：“僧问：‘云门久雨不晴时如何？’门云：‘札云门一札。’猿啼巴峡，熊耳峰高，石头路滑。” 
初在桃花坞定惺时，见一僧礼拜，师问：“汝何礼拜？”僧云：“菩萨也！”不见。 
晚年，卜筑於凤台西，曰新庵将终。谓净觉昙公曰：“欲将后事相浼，今日何日？”净觉曰：“二十九日。”师云：“月穷日不宜去，明日五月一，吾即行矣。”至期，召门人付嘱已，举手作别，或请书偈，叱：“去！”端坐而逝，世寿六十六，僧腊五十一。 

四明育王石室祖瑛禅师 

族姓陈氏,苏之吴江人,龆年出家,住里之普向寺。十五祝发，寻受具戒，即杖策游方。初从虚谷於仰山，闻净慈晦机道化，亟往投之，一见契合，遂留执侍，继掌记室，声闻日章，出世四明隆教，升浙江万寿，鄞之雪窦育王。谢天童平石砥问疾有偈，曰：“是身无我病根深，惭愧文殊远访临，自有檐花谈不二，青灯相对笑吟吟。法身徧在一切处，噇饭噇空得自由，太白鄮峰烟雨里，笋舆来往亦风流。”迨谢事遂退处于受经，自号罢休老子，又称鸿一道人。 
昆阳郑东季明作《罢休老子传》：（罢休老子）晚年得痿痹疾，造一龛，诏曰木裰，日坐其中，绝不涉人事。至正癸未三月，定中见一衰衣妇人扣头，请师应身为国王。师曰：“吾不愿生天王家。”逾月十有七日，趺坐化去。阇维以其遗骨煅之，遵治命也。既而，炭灰已尽，益以香薪百炼不回，镕作金铜色，扣之有声，四众惊异，附葬於三藏道法师塔右。 
粤三年，吴兴郑希圣七月二日夜,梦师高坐,语希圣曰：“此兜率内院也，慈氏菩萨今现在宫中说法，汝往拜之。”希圣往观内院，境之胜，众之多，如经所云。 
古林[廿/戌]悼以偈，有云：毗岚风折须弥柱，摩竭鱼吞般若舟。 

杭州中天竺一关正逵禅师 

番易人，姓方氏，参晦机於净慈。 
机问：“甚处人？” 
师曰：“番易人。” 
机曰：“番易湖水深多少？” 
师曰：“瞪目不见底。” 
机曰：“恁么则浸烂衲僧鼻孔也。” 
师曰：“终不借和尚鼻孔出气。” 
机曰：“毕竟借谁鼻孔出气？” 
师曰：“恭惟和尚万福！” 
机肯之。命充侍者，逾二年，往依中峰於天目山。久之，径山原叟命掌记，中天竺笑隐又俾分座，既而出世，金陵崇因帝师授以“佛日普照”之号，迁凤山资福，升主报国，至中天竺。 
示众曰：“心不是佛，智不是道；一念涉思惟，全身入荒草。所以道，目前无法，意在目前；不是目前法，非耳目之所到。古今天地、古今日月、古今山河、古今人伦，头头显露，物物全彰。不从千圣借，不向万机求；内外绝承当，古今无处所。恁么解？会犹是错，认驴鞍桥作阿爷下颔。虽然既是泗州大圣,因甚在扬州出现？”良久云：“参！” 
示寂，年五十又七，腊四十又四。 

越州天衣业海了清禅师 

上堂：“三岁孩儿抱花鼓，八十翁翁辊绣球；娇羞老丑都呈露，直得诸人笑不休。山僧昔在南屏山下，粪扫堆头，拾得一领破襕衫子。抖擞将呈，天目不为顾采。又过崇德，撞着恶辣汉，被渠撦(昌者切裂开也)破，七孔八穿。收拾仍归南屏，深藏四十余年，不将轻与外人。无端今日来，天衣比看，破旧相似，颜色一般。着来嫌袖大，起舞觉天宽。直得十峰齐起舞，双涧共鸣湍。尽看当场，鲍老不知，笑倒旁观。”遂大笑，拈拄杖，画一画：“更把一枝无孔笛，等闲吹出万年欢。” 
复举“三圣我逢人则出话”，师云：“二大老窃得临济家私，各自卖弄，检点将来，好与一坑埋却。” 
同参至，上堂：“飒飒凉风景，同人访寂寥。煮茶山下水，烧鼎洞中樵。慈明老祖将常住物作自己人情，天衣则不然：供佛懒拈花，延宾不煮茶；莫嫌无礼数，冷淡是僧家。” 

径山原叟端禅师法嗣 

　　○杭州灵隐竹泉法林禅师 

别号“了幻”，族姓黄，台之宁海人。依同邑法安太虚同禅师出家。因看睦州语有省，白虚曰：“从生至死，只是这个，不由别人也。” 
参原叟于中天竺。 
叟问：“何处来？” 
师曰：“天台。” 
叟曰：“曾见寒山、拾得么？” 
师叉手而前，曰：“今日亲见和尚。” 
叟曰：“脱空谩语汉，参堂去！” 
寻俾侍香，复掌藏钥。 
看经次，叟曰：“看经那[耶]？” 
师曰：“是。” 
叟曰：“将甚么看？” 
师曰：“将眼看。” 
叟竖起拳，曰：“何不道将这个看？” 
师曰：“放下拳头，将甚么看？” 叟微笑。 
东屿在净慈，招分半座。时竺原在浮山，得师提唱语，称誉不置，寻美以偈，有“五百众中居上首，妙解堪作人天”之句。居净慈蒙堂，不出户者九年。行省左丞相脱欢公请主浙江万寿，迁中天竺。后至元四年，迁灵隐。宗风大振，顺帝锡以金襕法衣。时寂照在径山，父子同时唱道，五山人以为盛事。 
上堂：“法是常法，道是常道。拶破面门，点即不到。雪峰一千七百人善知识，朝夕只辊三个木球；赵州七百甲子老禅和，见人只道‘吃茶去’；中峰居常见兄弟相访，只道叙通寒温烧香叉手；若是金毛师子子，三千里外定誵讹。” 
上堂，举： 
僧问赵州：“万法归一，一归何处？”州云：“我在青州作一领布衫，重七斤。” 
师云：“赵州虽则善用太阿，截断这僧舌头，未免自扬家丑。灵隐则不然，忽有僧问：‘万法归一，一归何处？’只向他道：‘今日热如昨日。’” 
元宵，上堂：“今朝上原节，雪霁见晴春。梵剎灯千点，长空月一轮。鼓钟喧静夜，歌管闹比邻。总是圆通境，何须别问津。” 
上堂：“一大藏教，五千四十八卷，顿也？渐也？权也？实也？偏也？圆也？只作一句道却，三世诸佛在你脚跟下。” 
上堂：“古杭管内灵隐名山，肇建于东晋咸和年间。慧理法师为第一祖。今日上原令节，诸处放灯。知事直岁，各各照管风烛。”便下座。 
大龙翔席虚，呈吉大夫遣币聘，师辞不赴。使者三往返，师避于会稽山中。行院知不可强，具疏请师仍领灵隐。又居三年，退。处了幻庵。 
至正十五年春，感末疾。二月二日，集诸徒，叙平生本末。且诫之曰：“佛法下衰，无甚於今。宜各努力，吾世缘止於斯矣。”索笔书偈曰：“七十二年，虚空钉橛。末后一句，不说不说。”遂奄然而化。龛留十日，颜色不变。全身窆干松源塔西塔前。古桂当春吐，花清香满路。见者叹异。侍讲学士黄公晋卿目见其事，故自书塔铭序中。

○杭州径山古鼎祖铭禅师 
姓应氏，世居四明奉化。依金峨横山锡公得度。竺西坦公主天童，辟为内记。后徧参诸尊宿。元叟在灵隐，往从焉。叩“黄龙见慈明因缘”，叟诘之曰： 
“只如赵州云：‘台山婆子被我勘破。’慈明笑曰：‘是骂耶你。’且道，二老汉用处是同是别？” 
师曰：“一对无孔铁锤。” 
叟曰：“黄龙直下悟去，又且如何？” 
师曰：“也是病眼见空花。” 
叟曰：“不是，不是。” 
师拟进语，叟便喝。师当下廓然。即命居记室。自是声誉顿发，而师愈谦抑自持。及年五十四，始出主隆教，迁宝陀中天竺径山。帝师闻法席之盛，锡号“慧性宏觉普济大师”。 
僧问：“祖意教意是同是别？” 
师云：“破粪箕生苕帚。” 
僧礼拜，云：“谢师指示。” 
师云：“昨夜三更失却牛，天明起来失却火。” 
问：“如何是佛？” 
师云：“秤锤蘸醋。” 
僧云：“如何是佛向上事？” 
师云：“仰面不见天。” 
僧云：“记得僧问云门‘如何是佛’，门云‘乾屎橛’，又作么生？” 
师云：“云门不是好心。” 
僧云：“乾屎橛与秤锤蘸醋，相去多少？” 
师云：“镬汤无冷处。” 
僧拟进语，师便喝。 
上堂：“将十方世界安向诸人眼睫上，丝毫不动；将四大海水倾向诸人脚跟底，涓滴不流。会医还少病，知分不多愁。” 
上堂，举： 
大愚芝和尚示众云：“大家相聚，吃茎齑。若唤作一茎齑，入地狱如箭射。” 
师云：“宗师为人，如蛊毒之家。置毒於饮食中与人，未尝不欲断其命根。虽然，是冤对者，能有几人？” 
颕毫作乱，师治妙明庵，以将归老焉。元日，祝厘行省，现白光三道。丞相康里公，奉师所赞观音像于紫薇阁。是夕，瑞光煜然。葛獠焚掠径山。丞相延至郡城云居。时诣师，叩宗门玄旨。 
一日看经次，问：“长老何不看经？” 
师云：“寻行数墨为看经耶？” 丞相无语。 
师翻经云：“老僧看经去也。” 
丞相以手掩经云：“请为说破。” 
师云：“伊尹周公是阿谁做？中天竺用贞良。” 
公谓师尝阐化是山，请归了幻庵。寻示疾，致书嘱丞相外护。书偈曰：“生死纯真，太虚纯满。七十九年，摇篮绳断。”掷笔而逝。 

　　○台州国清梦堂昙噩禅师 

自号“酉庵”，慈溪王氏子也，母周氏。生六年而父殁，母命从乡校师游。气岸高骞，有一日千里之意。洎长穷览儒籍，彻其义髓。学文於修道胡先生长孺。已而，心有所感。叹曰：“攻书修辞，此世间相耳，曷若求出世间法乎？”乃白母，走奉化广法院礼良公为师。 
访道吴楚，渡江，憩真之长芦。雪庭传公有鉴裁，知师器识，遂为剃发。师春秋已二十三矣。继受具戒。凡佛经及诸宗之文，昼夜磨研，不知有饥渴寒暑。久之，复叹曰：“教相如海，苟执着不回，是觅绳自缚。曷若求明本心乎？” 
原叟由中天竺补灵隐，门风高，非宿学莫敢闯其门。师直往咨叩，了无畏惧。机契，命掌内记。径山虚谷慎选书记，得师，缁白交庆。 
至元五年，出主四明咸圣，迁慈溪开寿。帝师锡以“佛真文懿”号。至元十七年，行宣政院以国清聘瑞龙院，易甲乙为十方。师为开山，院赖增重。 
上堂，竖拂子：“只这个，在临济，则大机大用，卷舒擒纵，杀活自由；在云门，则孤危耸峻，格外提持，言前定夺；在曹洞，则家风细密，金针玉线，明合暗投；在沩仰，则父慈子孝，用剑刃事，施陷虎机；在法眼，则箭锋相拄，心空法了，情尽见除。五家提唱，金声玉振，迈古超今，总是门庭施设。若是直截一句，不曾道着。作么是直截一句？”厉声云：“看脚下！” 
上堂：“一二三四五六七，七六五四三二一。黄河九曲出昆仑，摩诃般若波罗蜜。” 
师数诫诸徒曰：“吾与尔等，究明此道，当外形骸、志[忘]寝食，以消累劫宿习，然后心地光明。”自是日惟一食，终夜凝坐，以达于旦。 
国朝洪武三年，诏征江南有道僧，而师居其首。馆于天界。既奏对，上悯师年耄，赐令还山。晚年以梁唐宋《高僧传》重加笔削，刻板以传。六年二月甲申，无疾，忽索浴，易衣；出器物，遗大方诸友。集众而言曰：“三界空花，如风卷烟；六尘妄影，如汤沃氷。吾之幻躯，今将入灭。灭后阇维煅骨为尘，不可建塔以累后世。”言讫敛目，危坐而逝。寿八十九。 

　　○嘉兴天宁楚石梵琦禅师 

四明象山人，姓朱氏，母张。师在襁褓中，有僧来见之。谓其父曰：“此儿佛日也。必当振佛法，照耀浊世。”乡党因以昙曜称之。从族祖晋翁洵公，说法湖之崇恩，师往从焉。赵魏公见之，特器重。为鬻牒为僧，继受具。晋翁迁道场，师为侍者，又司藏室。因阅《楞严》，至“缘见因明，暗成无见”，恍然有省。由是览内外典，宛如宿习。然尚有凝碍。 
原叟主径山，师往参次。 
即问：“如何是言发非声、色前不物？” 
叟遽云：“言发非声，色前不物。速道！速道！” 
师拟答，叟震威一喝！师错愕而退。 
会英宗诏金书大藏经。有司以师善书，选上京都。一夕，闻彩楼鼓鸣，豁然大悟。抚几笑曰：“径山败阙处，被我识破了也。”因成偈曰：“崇天门外鼓腾腾，蓦札虚空就地崩。拾得红炉一点雪，却是黄河六月氷，翩然东旋至双径。” 
叟迎笑曰：“西来密意，喜子已得之矣。”遽处以第二座。 
初居海盐福臻，升永祚，迁杭之报国、嘉兴之本觉天宁。 
僧问：“不愁念起，惟恐觉迟。如何是觉？” 
师曰：“牛角马角。” 
僧云：“如何是念？” 
师云：“四五二十也不识。”僧礼拜。 
僧问：“一大藏教是个切脚，未审切个什么字？” 
师云：“切个不字。” 
僧云：“只如不字又切个什么？” 
师云：“莫错举似人。” 
僧云：“谢师指示。” 
师云：“石羊头子向东看。” 
僧问：“一切诸佛及诸佛阿耨多罗三藐三菩提法，皆从此经出。如何是此经？” 
师云：“更要注解那[耶]？” 
上堂：“弥勒真弥勒，分身千百亿；时时示时人，时人自不识。” 
拈拄杖云：“冲开碧落松千尺，截断红尘水一溪。” 
上堂：“米里有虫，麦里有面。厨库僧堂，山门佛殿。盏子扑落地，揲子成七片。” 
上堂：“炉鞴之所多钝铁，良医之门足病夫。不因柳毅传书信，何缘得到洞庭湖？” 
上堂：“闻声悟道，塞却你耳根；见色明心，换却你眼睛。蒲团上端坐，针眼里穿线。西风一陈来，落叶两三片。” 
晚年，於永祚筑西斋，而终老焉，因自号“西斋老人”。洪武元年九月，上念将臣或没於战，氏庶或死於兵，宜以释氏法设冥以济拔之。於锺山建大法会，征师说法。廷臣奏其说，　上大悦。 
明年三月，复用元年故事，召师说法。又明年秋，上又召师以鬼神为问。师与同召诸师，援据经论，辨核其理，成书。将入朝敷奏。师忽示微疾，索浴更衣，取笔书偈，曰：“真性圆明，本无生灭。木马夜鸣，西方日出。”置笔，谓梦堂曰：“师兄，我去也。”堂曰：“何处去？”师曰：“西方去。”堂曰：“西方有佛，东方无佛耶？”师乃震威一喝而逝。实七月二十六日也。礼部宫以遗偈闻，上为嗟悼之。缁白瞻礼，如佛涅盘。天界住持白庵，乃法门犹子也，为治后事。时制火化，上以师故，特开僧家火化之例。火余，牙齿、数珠不坏，舍利纷缀遗骼。参徒奉其遗骼，归葬西斋而塔焉。寿七十五，腊六十三。 

　　○杭州径山愚庵智及禅师 

字“以中”，别号“西麓”。苏之吴县顾氏，父茂卿，母周氏。入海云院为童子，释书、儒典并进。闽国王清献公都中见之，特加赏异。 
听贤首家讲“法界观”，未终章，遂莞尔笑曰：“一真法界，圆通太虚。但涉言辞，即成剩法。”乃去。谒广智於龙翔，微露文采，广智大惊。 
有屿上人者呵曰：“子才俊爽，若此不思负荷大法，甘作诗骚奴仆乎？《无尽灯偈》所谓‘黄叶飘飘者’，何谓也？”师舌禁，不能答。即归海云。胸中如碍巨石。踰月，忽见秋叶吹坠于庭，豁然有省。虽喜不自胜，不取证明眼，恐涉偏执，乃走见径山。 
山勘辨之，师应答不滞。山遂命执侍。久之，迁主藏室。至正壬午，行院举师出世昌国隆教，转普慈。未几，行省左丞相达失公，延主净慈。复请升径山。 
僧问：“语是谤，默是诳。语默向上有事在。如何是向上事？” 
师云：“胡孙上树尾连颠。” 
僧问：“如何是宾中宾？” 
师云：“君向潇湘，我向秦云。” 
“如何是宾中主？” 
师云：“常在途中，不离家舍。” 
“云如何是主中宾？” 
师云：“常在家舍，不离途中。” 
“云如何是主中主？” 
师云：“横按镆耶全正令，太平寰宇斩痴顽。” 
一日，达失帖穆尔丞相到方丈，问：“净名丈室容三万二千狮子座，净慈丈室容多少？” 
师云：“一尘不立。” 
相云：“得与么觌体相违？” 
师揭起帘，云：“请丞相鉴。” 
相呵呵大笑，云：“作家宗师，不劳再勘。” 师便供茶。 
上堂，举： 
东山演祖示众云：“祖师说不着，诸佛看不见；四面老婆心，为君通一线。” 
师云：“若教频下泪，沧海也须乾。” 
上堂：“诸方今日开炉，未免与诸人说些火炉头话。”乃以拂子作吹火势，云： 
“唤作火，烧杀你；不唤作火，冻杀你。” 
上堂：“一二三四五六七，地水火风空觉识。拈来数日甚分明，明眼衲僧数不出。也大奇！乌龙钻败壁，鸡向五更啼。” 
洪武癸丑，诏有道硕师十余人，集天界寺。师居其首，以病不及召对，赐还穹窿山，即海云也。戊午八月，忽示疾。至九月四日，索笔书偈而逝。其徒以遗骨藏海云山阴，又分爪发归径山於无等才禅师塔左[疗-(日/小)+土]焉。寿六十八，腊五十一。 

　　○苏州万寿行中至仁禅师 

自号“澹居子”，又曰“熙怡叟”。番阳吴氏。父仲华，为江州儒学教授。师方五岁，其父俾从州之报恩真牧纯公，七岁得度。自幼见地颕拔，逈出常儿。西域指空和尚赴英宗召，便道憩报恩，见师叹异。曰：“再世人天师也。”因授以戒，及持摩利胝天咒法。师受真牧，嘱参原叟於径山。 
叟视师，轩渠一笑。师罔知所以，汗流浃背，失展尼师坛。 
叟咄曰：“参堂去！”次日，又见。 
叟曰：“尔何处人？” 
师曰：“番阳人。” 
叟曰：“番阳湖深多少？阔多少？”师展手作量势。 
叟曰：“不是，不是。” 
师曰：“合取臭口。” 
遂留侍香，继掌外记。叟喜得师，谓其徒曰：“仁书记，虎而翼者也。” 
出世蕲之德章，次住越之云顶崇报，苏之虎丘万寿。 
法道衰微，位以求得。独师务韬晦。五名剎皆公卿敦迫而赴，故一出人皆尚之。师室中拈木枕子，问僧云： 
“者个是甚么？” 
僧云：“也知和尚老婆心切。”师掷枕于地，僧拟议，师便喝出。 
一日，云：“一切众生性清净，因甚么轮回六趣？” 
时有僧云：“愿和尚慈悲指示。” 
师云：“钵盂口向天。” 
上堂，竖拂子：“这个是马祖家风。” 
喝一喝！（云）：“这个是临济家风。” 
以拂子画一画，云：“这个是什么家风？若到诸方，不得错举。” 
上堂：“迭迭远山青，迢迢江水绿。尽日小吴轩，倚阑看不足。” 
蓦唤侍者云：“收取拂子！”便下座。 
上堂：“禅性无生，离生禅想；禅性无住，离住禅寂。五台山上云蒸饭，佛殿阶前狗尿天，剎竿头上煎[饥-几+追]子，三个胡孙夜簸钱。” 
师旁通外典，尤邃於《易》。其所论着，务在匡宗，不以此自多。若虞文靖公集、黄文献公溍、张潞公翥、宋侍讲濂辈皆称之。文靖见师《黄州思贤寺苏文忠公祠堂记》，曰：“文辞简奥，有西汉风。”潞国尝以诗寄，有“今代能仁叟，高风播海涯”之句。 
国朝洪武初，皇上以鬼神之理，召释氏之老问焉。师与同召者曰：“鬼神之说，当本佛旨以对。”及为书以进。上大悦。 
师暮年，养闲於松林兰若。道望益尊，人不敢叱名，咸称曰“松林和尚”。十五年三月，忽示疾。十九日，有同参如愚仲来问讯。 
曰：“师兄，时节既至矣。诸弟子在侧，可不赐一言为末后训乎？” 
师曰：“十方薄伽梵，一路涅盘门。” 
曰：“与师缔交五十年矣，此别直至净土相见。” 
师厉声曰：“尽大千界是一个净土，何处不相见？” 
良久，索纸书偈已，泊然而逝。世寿七十四，腊六十七。 

　　○杭州径山复原福报禅师 

台之宁海人，俗姓方，母张氏。禀父母命，往杭之梁渚崇福出家。时石湖美公主净慈，师往参。湖器之，为祝发。径山原叟门庭严峻，师以己事未明，往咨决之。 
叟问：“近离甚处？” 
师云：“净慈。” 
叟云：“来作甚么？” 
师云：“久慕和尚道风，特来礼拜。” 
叟云：“赵州见南泉作么生？” 
师云：“头顶天，脚踏地。” 
叟云：“见后如何？” 
师云：“饥来吃饭，困来眠。” 
叟云：“何处学得这虚头来？” 
师云：“今日亲见和尚。” 
叟颔之。次日，命居侍司。明年，升掌藏教。久之，出世慈溪庐山，迁越之东山四明智门。 
皇朝洪武初，驿召道行沙门。师与径山以中及上竺日章你赴京。馆天界寺。屡入内庭，应对称旨。留三年，赐还智门。庵于寺东，扁曰“海印”，为终焉之计。径山虚席，起师补处。 
上堂：“举一不得，举二放过。一着落在第二。古人恁么说话，正是抱赃叫屈。东山即不然，举二不得，举一放过。一着落在第七。到这里须知有向上一路始得。如何是向上一路？”良久，云：“莫守寒岩异草青，坐却白云宗不妙。” 
上堂：“一叶落，天下秋；一尘起，大地收。谁谓北郁单越，不是南瞻部洲。刚自骑牛，更觅牛。” 
上堂：“语是谤，默是诳。还有二俱不涉者么？”拍禅床，云：“洎合停囚长智。” 
上堂：“一默一语，一作一止，何似水银落地！僧问赵州云：‘乞师指示。’州云：‘吃粥已未？’僧云：‘吃粥了也。’州云：‘洗钵盂去！’” 
上堂：“终日着衣，未尝挂着一缕丝；终日吃饭，未尝咬着一粒米。似地擎山，不知山之孤峻；如石含玉，不知玉之无瑕。不着佛求，不着法求，不着僧求。”拈拄杖：“有时乘好月，特地过沧洲。” 
前住山象原经始佛殿，未就而终，师力完之。其费则出姑苏葛德润氏。两住径山，甫八年。忽一日，得疾甚。革侍者请偈，师叱曰：“吾世寿尚有三年。”已而，果然。终时寿八十四，夏六十四。门人奉全身，窆寂照塔右之冈。 

　　○杭州灵隐性原慧明禅师 

“幻隐”，别号也。出台之黄岩项氏，母陈。既长，不甘俗处，往依温之宝冠东山鲁公出家。谒竺原道公於仙居紫箨山，咨问心要，不大省发。去参径山原叟。 
叟问：“东岭来？西岭来？” 
师指脚下草鞋，曰：“此是三文钱买得。” 
叟曰：“未在，更道！” 
师曰：“某甲只与么，未审和尚作么生？” 
叟曰：“念汝远来，放汝三十棒。” 
久之，职侍香。朝参夕究，一旦默契。 
育王雪窗招师掌藏教。未几，出住鄞之五峰，迁金峨。 
洪武五年春，诏天下高僧建大斋会於锺山。师与径山季潭俱与是选。既竣事，季潭奉旨住天界。延师居第一座，提纲举要，得表率丛林体。又明年，镇江金山请师补处。十一年，升居灵隐。学徒坌集，宗风大振。 
上堂：“今朝闰五月初一，依旧日从东畔出。衲僧个个解知音，短咏长歌皆中律。梅雨晴树阴密，林下优游何得失？无位真人赤肉团，等闲靠倒维摩诘。” 
佛涅盘（日），上堂：“涅盘生死等是空华，佛及众生皆为剩语。诸人到这里作么生会？”良久，拍禅床云：“但见落花随水去，不知流出洞中春。” 
浴佛（节），上堂，举： 
“香严和尚云：‘去年贫未是贫，今年贫始是贫。去年贫，犹有卓锥之地，今年贫，锥也无。’众中忽有个汉出来问：‘长老错了也。’今朝四月八，是佛生日。如何举此公案？山僧只对道，住持事烦。”下座。 
师始至，经画大雄宝殿，仅一载即落成，岿然山峙。 
师室中垂语曰：“莲华峰被蚍蜉食却半边，因甚么不知？” 
又曰：“冷泉亭吞却壑雷亭即不问，南高峰与北高峰斗额，是第几机？”罕有契之者。示灭于洪武十九年六月二十三日。寿六十九，夏五十。 

　　○杭州上天竺我庵本无法师 

　　黄岩人。从净慈方山落发，依寂照於中天竺，掌纲维。有舅氏教庠，老成挽之更宗。於是见湛堂于演福，研精教部。寂照惜其去，作偈寄之，云：“从教入禅今古有，从禅入教古今无。一心三观门虽别，水满千江月自孤。”后，出世，既为湛堂嗣。仍爇一香，报寂照。不以迹异，而二其心。寂照示寂，师住四明。延庆遗书，祝其力弘大苏宗趣，余无他言。师於祭筵拈香，云：“妙喜五传最光焰，寂照一代甘露门。等闲触着肝脑裂，氷霜忽作阳春温。我思打失鼻孔日，是何气息今犹存？天风北来岁云暮，掣电讨甚空中痕？”我庵临终，无疾坐蜕。 

　　○苏州开原愚仲善如禅师 

吴江人。 
上堂：“佛身充满於法界，普现一切群生前。为甚么沪渎居民黄老之流，迎之而风涛骇吐，像即没沉？吴县朱膺东灵帛尼一请，而灵相峨峨倐然双泛？试就提捧，豁尔胜舟，今山中所奉维卫、迦叶二石像是也。岂非‘随缘赴感靡不周，而恒处此菩提座’？大众，若作恁么会，大虫看水磨；不作恁么会，真州望长芦。恁么不恁么总拈却，又作么生？——清平世界，不用讹言！” 
师动止安徐，言不妄发。或有求偈语，信笔而书，皆有警策之意。若寄阊门草庵僧云：“国师万代善知识，雁宕草庵天下闻。得在其中居住者，生难遭想报深恩。度牒亲从天上降，得来何翅万黄金。时中若不修僧行，孤负皇王一片心。” 
师晚年，因法门从子瓛莹中住万寿，辟一室延之养老。及相本空继席，待之尤至。故得优游，以乐其道。尝居葑门“直指庵”，人因称之曰“直指和尚”。将终，呼本空及松林诸子贞松石等诀别，泊然而逝。 

　　○杭州灵隐天镜原净禅师 

会稽倪氏。幼从至大寺雪庭立公祝发及受具。遂往杭之集庆，从天岸济公学止观。 
一日，师自谓：“从上诸老，多由教入禅。吾亦究别传之旨乎！”登华顶，参无见睹，又如玉几，见石室瑛。室与语，大奇之，曰：“吾法叔径山原叟和尚具大眼目，今代妙喜也。子欲了己躬事，往见勿后。” 
师遂参叟於不动轩。入门，叟震威一喝！师不觉汗流浃背，即礼三拜。已而，俾居侍司，继掌记室。寻游金陵，见笑隐於龙翔上江。西礼诸祖塔像。过临川，访虞文靖公，道话契合。延师度夏，为作《断江塔铭》、《朴隐轩铭》。至正丙申，出世邑之长庆，迁天衣。圣朝洪武五年，设广荐法会于锺山，诏天下名尊宿轮座说法。师预焉。九年冬，杭诸山请居灵隐。辞，再四佥。曰：“而祖佛照妙峰、而父寂照、而兄了幻，皆说法。灵隐于今振坠绪，提宏纲。舍和尚其谁哉！” 
师幡然而起，上堂：“即心即佛，嘉州牛吃禾；非心非佛，益州马腹胀。不是心，不是佛，天下觅医人灸猪左膊上。”良久（云）：“啼得血流无用处，不如缄口过残春。” 
上堂：“声不是声，观音三昧；色不是色，文殊法门；声色无碍，普贤境界。”拈拄杖，画一画，云：“大鹏展翅盖十洲，篱边燕雀空啾啾。”终时年六十七，腊五十五。” 

　　○台州护圣迪原启禅师 

　　临海人。为书生时，拜叔父坚上人于里之宝藏寺。偶阅其几上《首楞严经》至“山河大地，皆是妙明心中所现物”处，置卷紬绎。良久，豁然有省。白父母求出家，礼寂照为师。服头陀行，久而益勤。出世护圣，退居东堂。七年着书，曰《大普幻海》、曰《法运通略》、曰《赘谭》、曰《疣说》、曰《儒释精华》，总若干卷；又作《佛祖大统赋》。终时寿四十三。 

　　○苏州万寿佛初智淳禅师 

　　送忠侍者。偈曰：“鸟窠吹起布毛，侍者当下悟去。一对无孔铁锤，卖弄鬼家活计。若是灵利阿师，别有天然气宇。恢张本地风光，显出衲僧巴鼻。以大千摄入毫端，将须弥纳向芥子，直踏毗卢顶上行，千手大悲拦不住。” 

　　○宁波府天宁仲猷祖阐禅师 

别号“归庵族”，陈氏鄞人也。依佛智匡禅师於永乐，而获剃染参寂照于径山。得旨。久之，出世芦山，迁香山，升郡之天宁。 
上堂：“第一句，三世诸佛道不得，六代祖师道不得，天下老和尚道不得，山僧道不得，大众道不得。”拈拄杖：“拄杖子道得也是第二句。” 
上堂：“即心即佛，非心非佛，不是心不是佛。五台山上云蒸饭，佛殿阶前狗尿天。剎竿头上煎[饥-几+追]子，三个胡孙夜簸钱。” 
元宵，上堂：“十五日已前，脚头脚尾黄金莲；十五日已后，白牯狸奴成队走；正当十五日，楼台上下火照火，车马往来人看人。好！大众且道，好在什么处？”众眼难谩，便下座。 


江心一山万禅师法嗣 

报恩无方智普禅师 

桂阳人，俗姓龙。住后上堂：“六月行人口吐烟，区区只为利名牵。争如林下无心客，一觉和衣到晓眠。”拍禅床起来：“乾明不惜口业，为你说破。腊月三十日，阎老子要问你索饭钱在。” 
上堂：“春色浓，春日融；园林暖，野桃红。昔日灵云一见,透脱色空;而今诸人总见，因甚不悟？若也不悟，眼被色笼。天宁未免开示，令得悟入。”击拂子：“错教人恨五更风。” 

南康云居小隐师大禅师 

终日方丈危坐，澹如也。剃余须发，侍者镊生争取藏之，信次即生舍利。尝送信禅人偈曰：“信是道无[源]功德母，药如有验不消多。上人直下承当得，佛祖安能奈尔何？” 

　　 径山云峰高禅师法嗣 

江州东林古智哲禅师 

都昌人，俗姓巢氏。初住兴国、兴圣，迁东林。 
上堂：“过去诸佛已说，未来诸佛当说，现在诸佛今说，且毕竟说个什么？”卓拄杖，下座。 
上堂：“明来暗谢，智起惑亡。黑牛卧死水，癞马系枯桩。何似东村黑王老，黄昏伸脚睡，一觉到天光。山僧与么道，切忌错承当！” 
上堂：“尽令提纲，圣凡罔测。放开线道，普请同参。熏风自南来，殿阁生微凉。” 
上堂：“诸禅德、祖师道：‘圆同太虚，无欠无余。’三条椽下，七尺单前，切忌依他作解，莫有向天外出头底么？”乃云：“巡堂吃茶，礼暹道者塔。” 
偈云：“髑髅元自有灵光，雪窦何曾抖屎肠。截断婆婆三寸舌，至今双剑倚天长。” 
送万禅人，参径山虚谷和尚。偈曰：“万辙千途同一车，参方眼正不曾差；一千七百人中主，元是仰山小释迦。” 

杭州中天竺一溪自如禅师 

福建人。元兵下江南，师年少，被游兵虏至临安，遗之而去。富民胡氏收养之，令伴其子弟读书乡塾。师隅立，凝神静听默识，无所失。胡氏喜，因子之既长，命隶里中无相寺为僧。 
参云峰於径山，得旨。戒检精严，法服应器不离体。初住浙江万寿寺，后有大家黄氏重师道行，常供以伊蒲塞馔。一日请归其家，进供逾勤。乃开私帑所藏金玉示师，欲动其心。师归，谓左右曰：“彼黄氏以帑中宝示我，欲诱我死去为其子耳。殊不知我视金玉如瓦砾。古人堕此辙者颇众。非但为其子，为其牛马者，有之。我自此其疎黄氏矣。” 
天历初，中天竺笑隐奉诏开山大龙翔寺。因举代住中竺者三人，御笔点师名，宣政院具疏敦请。久之，化去。茶维灵异颇多。 

杭州径山本源善达禅师 

仙居柴氏。早年与及庵信行脚，誓不历职。往江西见雪岩于仰山，随众入室，无所省发。后归仙居，里人请主多福。弃去，游湖南主福严。寻还浙西，见径山云峰。入室有省。峰印可之。适慧云虚席，命师补处。后住保宁、净慈、径山，皆有成绩可纪。师凡住处，不设卧榻，夜则焚香然烛，安坐至旦，率以为常。又体所禀与人异，遇严寒则衣絺绤，大热则大缯絮。以余资建大圆院於东路半山，接待云侣。一日，自知时至。会众叙平生行脚事毕，须臾，端坐而寂。 

四明天童怪石奇禅师 

为众普说其略云：“参禅本无难易，只要具大信根，有决烈志，万机休罢；千圣不携，坐断诸缘，不存一法。如太虚空，了无朕迹；如须弥卢，屹然不动；无上真乘，方可希冀。” 
又云：“此事如人饥渴相似，说饮说食，岂能救疗？直须自饮水、自吃饭，方有实效处。” 
又云：“因举从上先德痛切为人语要开示，倘能向者里虚却心，不即法相，不离法相，一闻顿悟，便是涅盘会上广额屠儿，放下刀立地成佛底时节。是即是，不得恁么会。言多去道转远，且截断葛藤。”喝一喝！下座。 

龙岩真首座 

诸方屡聘，不肯应世。尝作《乐闲歌》曰：“即心是佛，无心是道。万事但随缘，自觉身心好。院子从来不要住，便是佛也。不要做律，亦不曾持戒，亦不曾破。放行把住总由人，执法修行驴拽磨。要行便行，要坐便坐。也不精进，也不懒惰。一卷三字经，逐日为工课。有时深深海底行，有时高高山顶卧。几生修得做间人，肯为虚名被羁锁？我不轻汝等，从他当面唾。百年能得几光阴？何必强分人与我。贫也不须忧，富也休庄大。阎王相请无亲疎，尽付一堆红焰火。自家作得主宰，终不随风倒柂。补破遮寒暖即休，淡饭粗茶随分过。我作乐闲歌，自歌还自和。不是闲人不肯闲，世上闲人能几个？” 

　　 天童止泓鉴禅师法嗣 

湖州道场玉溪思珉禅师 

明之象山张氏。首参云峰於径山，次谒止泓於天童。 
泓问：“近自何来？” 
师曰：“径山。” 
泓曰：“未离径山一句作么生？道！” 
师曰：“平如镜面，险似悬崖。” 
泓曰：“昨夜山前，因甚虎咬大虫？” 
师拟进语，泓即掌之。师忽有省。 
一日侍次，泓举： 
世尊因外道问：不问有言，不问无言。世尊良久。意旨如何？ 
师叉手进前。 
泓曰：“外道赞叹云：世尊大慈，开我迷云，令我得入。又作么生？” 
师曰：“君子爱财，取之有道。” 
泓喜其类己，令典藏教。 
大德四年，出世郡之吉祥，迁金文大梅保福。帝师颁旨褒护，赐“佛心明妙”之号。至顺三年，广教府聘主婺之双林。元统二年，行省选住道场。 
示众云：“此事如铁壁银山，如大火聚，凑泊不得，回避不得。你辈合作么生？直饶脚不点地，通霄别有活路，也是不快漆桶。” 
上堂：“依经解义，三世佛冤；离经一字，即同魔说。”拈拄杖，卓一下：“六月不热，五谷不结。”后至元三年四月，示微恙。至二十有八日，书偈而逝。 

苏州万寿竺田汝霖禅师 

四明昌国王氏。从郡之慈溪永乐寺梅涧福公出家。既祝发受具，闻天童止泓道化，往参拜。泓密奇之，遂命为侍者。泓室中，举赵州“狗子无佛性”话勘验来学。众皆未喻，师已豁然矣。已而，见悦堂誾於杭之灵隐。堂器之，命典记室。会其受业师祖方岩会公赴龙兴上蓝，以师侍行。因游百丈，晦机素知师，遂命分座。师每有着述，晦机阅之，加敬。未几，继祖住上蓝，大振法道，缁白翕如。 
久之，升明之雪窦。阅三载，松江淀山，缺席屈师。俄寺毁，师不惮劬勚，十余年间，殿堂众宇皆一新之。晚主万寿，仅一载，示微疾，更衣书偈诀众而逝。后至元五年五月二十五日也，茶毗设利五色如菽粟者，不胜数。人争得之，或后至者掘土而淘，亦满其意。徒众分舍利骨石为二，一塔淀山，一归葬龙山之西冈。寿六十六腊五十勚(音曳劳也)。 

　　 何山铁镜明禅师法嗣 

恭都寺 

四明人。廉介自持，精修梵行。日诵《法华经》，因聆铁镜上堂，遂得心要。 
尝夜坐有偈云：“点尽山窗一盏油，地炉无火冷啾啾。话头留向明朝举，道者敲钟又上楼。” 
铁镜因升堂，特称赏之。 
临终无疾。更衣坐逝。阇维，舌根不坏，湖海人声偈追悼。 

　　 灵隐悦堂誾禅师法嗣 

江州庐山东林无外宗廓禅师 

送僧之中吴。偈曰：“佛是西天老比丘，何缘卧倒在苏州？凭君此去轻扶起，问取二千年话头。” 

　　 华藏瞎驴见禅师法嗣 

苏州阳山金芝岭铁觜念庵主 

示众：“灵山付嘱，天下葛藤桩；少室单传，诸方是非窟。安心忏罪破漆桶，又要重光。付法传衣滞行货，徒劳索价。临济棒头开正眼，拳下示生涯。曹洞锦帐绣鸳鸯，行人难得见。云门三句可辨，一镞辽空，法眼大地山河，俱为妙用。沩仰团团无缝罅，壁立绝中边。看来世界清平，何用强生节目？金芝今日为诸人断这公案去也。看看！” 
以拄杖画一画，云：“四海浪平龙睡稳，九天云净鹤飞高。” 
复举： 
三圣道：“我逢人则出，出则不为人。”兴化道：“我逢人则不出出则便为人。” 
师颂云：“谁谓家风分两边？一条拄杖两人牵。休观千嶂凌云势，好看银河落九天。”颂“舍利弗入城、月上女出城”话曰：“出城入郭两相逢，来去谁云路不同？回首涅盘台上望，九州四海一家风。” 

　　 直翁圆藏主法嗣 

无为州天宁无能教禅师 

於门首悬一牌云：“谨防恶犬。” 
竺源盛，初往参。及跨门，源便云：“老和尚为我赶狗。”师便入去。有长芦智首座出接，同坐。须臾，师从面前过，智起禀云：“此上人得得来见和尚。” 
师云：“已相见了也。” 
已而，源每闻师诃蒙山，不合引兄弟礼佛、拜忏、施食之类。 
源云：“清净地上不受一尘，佛事门中不舍一法。” 
师云：“不然。我宗门中合提何事？如何是佛？——麻三斤！如何是佛？——乾屎橛！当提此事始得。 
源就问云：“蒙山和尚平昔问学者云：‘栽松道者，不具三缘而生。达磨大师葬熊耳。三年后，只履西归。谓是神通妙用。谓是法尔如然。” 
师云：“为是他不会我道，莫作禅会得么？”源当下如梦忽醒。 

　　 鼓山皖山凝禅师法嗣 

松江淀山蒙山德异禅师 

示阳高安卢氏。参苏之承天孤蟾莹。 
蟾问：“亡僧迁化向甚处去？”师罔措。悱发参究。因首座入堂坠香合作声，豁然有省。乃成颂曰：“没兴路头穷，踏翻波是水。超群老赵州，面目乃如此。”武忠吕公闻之，寄颂旌美。 
登径山谒虚堂，语契。然师未以此自足，往参皖山於鼓山室。中举狗子话，反覆征诘，箭拄亟合。山又拶以张拙寂照之语，师拟议。山震威一喝，师当下意消心废。 
一日，山举：“卧云深处不朝天，因甚到这里？” 
师云：“邦有道则现。”山深肯之。 
已而，复如吴万寿，石楼明命典藏。至元间丞相伯颜破吴武，暇询决禅要，机契确，请出世于淀山。既退承天觉庵，遂处以第一座。素轩蔡公施莲湖桥庵请居之，曰：“休休。” 
僧问：“保寿开堂，三圣推出一僧。其意如何？” 
师云：“两彩一赛。” 
僧云：“保寿便打又作么生？” 
师云：“为人须为彻。” 
僧云：“三圣道，恁么为人，非但瞎却这僧眼，瞎却镇州一城人眼去在，是何的意？” 
师云：“兜率陀天一日，人间四百年。” 
僧云：“保寿归方丈，有利害也无？” 
师云：“疑杀憨痴佛祖，庆快灵利男儿。” 
师以虚中十妙，示学者曰：“位中功中，动中静中，体中用中，意中句中，要中妙中，各演以偈。” 
上堂：“昨日十四，今日十五。灵利衲僧吞却佛祖。从教谢三郎，月下自摇舻。阿呵呵，莫莽卤。甜瓜彻蒂甜，苦瓠连根苦。” 
上堂：“夺人不夺境，九月菊花新；夺境不夺人，当阳扑破镜。人境两俱夺，古井浸乾坤；人境俱不夺，撼树摘来香。便恁么去。在人背后叉手，不行此道。八十四种圆相如何收拾？灵利汉更进一步，拂却行踪。瞥转一机，平常无偶；自然境智，乾净自然；父慈子孝，虽然两口无一舌，是何宗旨？” 
良久（云）：“暗机犹未动，义海已全彰。” 

　　 淳拙才禅师法嗣 

河南府嵩山少林竹庵子忍禅师 

邓之内乡，王氏。 
上堂，举： 
法灯开堂，谓众曰：“本欲栖藏岩窦，又缘清凉老人有不了底公案，今日出来为他了却。” 
僧云：“如何是不了公案？” 
灯便打，云：“祖祢不了，殃及儿孙。” 
僧云：“过在什么处？” 
灯云：“过在我殃及你。” 
天童宏智拈云：“这僧若是个汉，出来便与掀倒禅床。不唯自己有出身之路，亦免见祖祢不了，殃及儿孙。” 

师云：“山僧则不然。今日若有人问‘如何是不了底公案’，拈拄杖打，云‘狮子咬人，韩卢逐块。’” 

　　 中竺空岩有禅师法嗣 

嘉兴石门真觉元翁信禅师 

真觉肇兴。众请开山。 
上堂：“向上一机，末后一诀，佛祖不传，千圣结舌。莫有转身吐气者么？出来，通个消息看！” 
僧问：“鈯斧开山从古有，师今新启石门关。借路经过，不妨一问。” 
师云：“公验快将来。” 
僧云：“如何是关中主？” 
师云：“太平不举令。” 
进云：“意旨如何？” 
师云：“镆铘横在手，未肯斩痴顽。” 
僧拟议，师便喝。僧礼拜。 
师云：“痴顽汉。” 
僧归众，师乃云：“满目溪山绝点埃，无边剎海自周回。毗卢楼阁重重现，谁睹门门有善财？”卓拄杖，石门关启，以杖画一画：“真觉场开，横按拄杖，一任南来与北来。” 
复云：“昔日灵山会上，世尊拈花，迦叶微笑。世尊云：‘吾有正法眼藏，付嘱摩诃迦叶，传授将来，无令断绝。’大众且道，如何是正法眼聻？适来已为重拈出，金色头陀笑未休。” 
小参：“‘建法幢，立宗旨，明明佛勑曹溪是。’大众，建法幢则故，然如何是立宗旨？莫是二转五转竖拳下喝么？莫是默然据座拂袖便行么？莫是语言文字确古论今么？莫是灰头土面长坐不卧么？切须子细。若是正眼不明，尽堕偏邪执滞。所以道醍醐上味，为世所珍，遇斯等人翻成毒药。据我祖师门下，尽十方世界是个无缝铁壁。达磨不识，尽十方世界，是个无孔铁槌；迦叶不知，无汝拟议时，无汝承当处。旋天转地，换斗移星。双放双收，透顶透底。还会么？龙袖拂开全体现，象王行处绝狐踪。” 

　　 风旛空山中禅师法嗣 

吕铁船居士 

其母秦国夫人。妊时，梦公安二圣住持福岩佑公至而生。故居士虽在富贵中，每以欲透彻祖关为要。当未弱冠时，日夕参空山。 
一日，空山问云：“曾见赵州么？”居士厉声云：“无！”空山休。云称於人曰：“再来人也。” 
居士尝任江淮都府总管，於苏之嘉定建佛寺，曰“永寿”。以延云水。赓和永明寿禅师山居诗六十九首，甚得山林旨趣。及他偈言皆超迈绝俗。诚有所得者也！有达磨忌，拈香云：“西来不称梁王旨，西去空携一只履。若言妙用与神通，真正衲僧谁数你。九年面壁寻出场，接得一人又无臂。衣盂连累到卢能，从此葛藤生不已。罪过有弥天，源流无滴水。今朝七百八十六，年逢忌辰，那个儿孙痛彻髓？一炉香篆一瓯茶，报恩却是孤恩底。欲把鼻头举似伊，怜梁已没当门齿。” 

　　 庆寿中和璋禅师法嗣 

广阳庆寿海云印简禅师 

山西人，姓宋，世业儒。父静虚先生有隐德，母王氏。师七龄，父授以《孝经.开宗明义章》。师问：“云开者何宗？明者何义？”父异之，携见传戒颜公。 
戒欲观其根器，以石头和尚《草庵歌》俾读之，至“坏与不坏，主元在处”，乃问： 
“云主在什么处？” 
戒云：“什么主？” 
师云：“离坏与不坏者。” 
戒云：“此正是客也。” 
师云：“主聻。” 
戒吟吟而已。 
即往礼中观沼观为师，剃发受具。一夕，闻空中有声召师名曰：“印简大事将成行矣！毋滞。”遂挟策之京。过松铺岭，值雨，宿岩下。因同行者击火，师见火星迸散，遂大悟。以手扪面曰：“今日始知眉横鼻直。信道天下老和尚不寐语。”遂谒庆寿中和。 
先一夕，和梦一异僧策杖径趋方丈，踞狮子座。明日，和以所梦语左右，且曰：“今日有暂，到即引见。”迨日晡，师至。和笑曰：“此衲子即夜来所梦者。”往复征诘，师机语捷，出无滞语见中和。传，中和喜，命典记室，智证益深。乃以衣颂授师曰：“天地同根无异殊，家山何处不逢渠？吾今付与空王印，万法光辉总一如。”历住名剎，晚两主庆寿。 
自元太祖至世祖，屡朝师奉之。位至僧统，宠遇优渥，不可备述。年五十六，忽患风痹。一日说偈辞众，毕顾侍僧：“毋喧！吾欲偃息。”侍僧忽呼主事人至，师已吉祥卧逝。茶维设利无算。奉勑葬庆寿寺侧，建石塔于其上。谥“佛日圆明大师”。 

      增集续传灯录卷第四 
        
       增集续传灯录卷第五 

　　　　径山兴圣万寿禅寺前住持比丘吴郡文琇集 

　　大鉴下第二十二世 

　　育王横川珙禅师法嗣 

　　○台州紫箨竺原妙道禅师 

台之宁海人,俗姓陈,父曰原卿,母何氏。幼嗜学,偶患右目。母携以祷观音像前,仰见像之右目有蛛窠,为揭去之,患随愈。父以为於佛有缘，合俾出家，依杭之六和寺正严得度。严令学《百法论》，师乃曰："一法不学，学百法乎？"乃徧参禅门知识。至育王谒横川，与语契合，遂居侍司川。一日，问曰："僧问云门'如何是佛门'？云：'乾屎橛'！汝作么生会？"师累日快快不能答。遂再诣质问。川云："汝不会耶？"展开两手云："那那！"师豁然大悟，即呈偈曰："云门乾屎橛，光明照十方。鄮峰才发足，五日到钱塘。"川颔之，谓左右曰："道侍者再来人也！"由是名动丛林。至元己丑，释教都统，起师出世，邑之慈源，迁仙居紫箨。有以师名闻于仁宗，特旨住黄岩鸿福，号"定慧圆明"禅师。继而苏之诸山讽大府请住昆山荐严，法席鼎盛。僧问："陆亘大夫问南泉云：'弟子家中有一片石，也曾坐，也曾卧，欲镌作佛，得么？'泉云'得'，亘云'莫不得么'？泉云'不得'，意作么生？"师云："如人向十字街头开个饭店，只是不许人吃。"僧问："和尚教看柏树子话，并无入路。"师云："河里失钱河里摭。"一僧夜上方丈，请益'狗子无佛性'话。师云："试举看。"僧拟开口，师厉声云："夜深，下去！"僧不会，归堂中，怨詈不已。或者以告，师云："他向后会去。"在僧闻之，释然。台之监郡也都公问："如何是佛？"师云："牛背上老鸦。"问："如何是法师？"云："蘸雪吃冬瓜。"公欣然领旨。僧问："如何是祖师西来意？"师云："石马不生毛。"僧云："莫只这便是么？"师云："一字无两画。"僧问："祖意、教意，是同是别？"师云："乾三连，坤六断。"僧问："前三三、后三三，意作么生？"师云："猢狲倒上树。"上堂："胡卢得雨方浮甲，匾豆新栽未上笆。日日后园行一转，住山何事不干怀？"上堂："灵台不磨而自莹(萦定切玉色又洁也)，灵源不决而自流。妙花不植而自生，妙轮不拨而自转。碧兔水中悬宝镜，乌龟火里辊金球。"上堂："今时禅和子不肯参自己，要解会古人言句。古人言句不从解会来，从自己流出。你若踏着正脉，言句即是自己，自己即是言句，别有纤毫，并同流浪！"上堂："虚空无变动之相，日月自上自下；宝镜无鉴照之心，物象自去自来。须菩提宴坐岩中，帝释雨花赞叹。"喝一喝："不觉日又夜，争教人少年！"上堂："鹄不日浴而白，乌不日黔而黑。六尘为自己之雠，稊稗乃嘉禾之贼。庄周梦蝶，庖丁解牛。虚空放纸鹞，线断一时休。"师晚年归休于紫箨，不出山十有四年，乃自号"东海暮翁"。正至甲申师年八十又八，门人散处他山者，期以九十会庆。师闻之曰："我不过明年正月半。"明年正月十二日，忽诫参徒曰："从朝至暮，行住坐卧，起心动念，但能与道相应，自然无媿佛祖。吾明日行矣，宜各努力。"十三日趺坐，叙平生始末，以别众。众乞留偈，师曰："诸方到此，作尽伎俩，我只如常。"乃书偈曰："佛寿八十，我多九年。世间情尽，寂灭现前。"阇维目睛不坏，门人收遗骨藏山中。 

　　○金陵保宁古林清茂禅师 

　　别号休居叟，温州林氏。十岁闻人诵《法华经妙庄严王品》，感而出家，事天台国清孤岩启公，试经得度，从律师温容受具。启公尝励众曰："尔等持父母所生之身，从师入佛，无饥寒，无徭役，不於此时究竟出家，果何为乎？"师闻之，流涕愤悱，遂往参石林于净慈。林问："甚处人？"师曰："温州。"林云："永嘉到曹溪，因甚打失鼻孔？"师良久，呈偈云："永嘉到曹溪，鼻孔何曾失？振锡绕禅床，九九八十一。"林云："善则善，只恐汝错会。"师拟进语，林喝云："果然错会！参堂去！"继而室中闻举'南山筀笋，东海乌蠈'有省。俄林化去，往依横川，於雁山能仁放牧寮。即呈所作一编，川火之曰："佛法不如此，作此见解，非吾种草。他日何足出而为人师？"不觉通身流汗。一日，侍次，川顾师云："僧问'云门不起一念还有过也无？'门云'须弥山声未绝'。"师豁然大彻，励声曰："和尚教坏人家男女了也！"川下床擒住云："你向甚处见云门？"师托开云："张公吃酒李公醉。"川喜於得人，每示众必曰："惟茂侍者知我语落处。"出世苏之天平，迁开原饶之永福，晚居保宁。在处缁白蚁慕，尝垂三关，语曰："舌是斩身之本。须菩提岩中宴坐，因甚天雨四华？明知四大五阴是生死根本，因甚入者皮袋？吃粥了也，洗钵盂去。衲僧家因甚口挂壁上？"师问僧："国师三唤侍者，你作么生会？"僧拟议，师便打出。僧不甘，再至，师云："你适来既道不得，如今更是道不得也。"僧拟议，师又打出。僧问："一言道尽时如何？"师云："驷不及舌。"僧云："学人不会。"师云："头长三尺。"僧云："便与么去时如何？"师云："猢狲系露柱。"师一日坐次，僧才入，师云："适来上座乱统，打出了也。你因甚么也乱统？"僧拟议，即喝出。次有僧入师云："适来那僧不曾开口，因甚么道他乱统？"僧云："某甲是某州某县人民。"师云："却是你乱统。"便打出。上堂："一大藏教只说者个有底，道不说坐深井者，不知太虚之宽广，忘偏见者，方明至理之圆融。岂不见僧问五祖云'一大藏教是个切脚'，未审切个甚么？祖云'钵罗狼'。"卓拄杖云："野色更无山，隔断天光，直与水相连。"上堂，举雪窦云'春力不到处，枯树亦开花。九年人不识，几度过流沙。'师云："日不待火而热，月不待风而凉。虽然，志士苦日短，愁人知夜长。"其退开原居隆祖塔所时，有旨特赐佛性号，侍者承宣以雪窦拈古请益，师云："出据欵结案耳。今诸方以密庵传授，岂祖师意？得吾海印三昧，又何疑者？"宣记所闻，别为一编。附语录宗门统要之书，止於杨岐会禅师。师在永福时续之，凡十二卷。其居保宁，文宗亦潜邸金陵，常延师谭玄要深契旨。意造《佛顶心经》刻本，特命叙其首。入践大位，遣使赍白金致褒问。居开原时，侍讲袁公伯长亦尝作偈以寄，其为圣君贤臣所知如此。将入灭，众请留偈。师云："犹少这一解在。"乃援笔书云："来亦不迟，去亦不早。打破虚空，红日杲杲。"掷笔问云："甚时？"众云："戌时。"遂逝。 

　　○四明保福断江觉恩禅师 

　　慈溪顾氏，形模修瘠，操履清峻，依云门广孝寺落发。从明之延庆闻法师受四教仪，七日通之，莫不惊讶。时横川住育王，师往入室，机契，命典内记，德业日彰，名振遐迩。所制诗颂，典雅高古，尝有偈寄紫箨道公，云："茶塘茶与水井水，此味由来属老饕。铁鹞春风吹不起，儿童争放纸鸢高。"若袁文清公、赵文敏公、邓康庄公，皆相友善。出世苏之太平，迁开原明之保福，而至越之天衣。一日坐次，扶杖而言曰："老僧嵌空倚杖藜，分明画出须菩提。"顾侍者曰："会么？"曰："不会。"即掷杖倚蒲团而逝。 

　　○四明开寿商隐予禅师 

　　上堂："见闻觉知，路绝一切，诸法现前,僧堂佛殿穿过汝髑髅，四大海水灌注汝心田。汝等诸人，还觉么？若也觉去，头上火起，脚下烟生。"上堂："诸兄弟！且歇却狂心与你。若能履践得纯熟，心花发明照十方剎。" 

　　○侍讲学士袁文清公 

　　伯长尝作数偈寄吴中诸山。其寄开原古林茂公偈曰："玉几峰头第一枝，老禅吃吃我心知。曾将铁杵敲氷骨，自怪铅刀割蜜脾。法外无心犹涉解，句中有眼即成疑。袈裟不展蒲团稳，此是开原妙总持。"在朝与内翰虞文靖公伯生为同僚，伯生每见其辩博奇奥，浩然莫穷其津涯。意其所得非一学能名，因询其所以，伯长乃谓曰："横川在吾郡说法时，往咨决得。其激发之益古林，乃吾同参也。"伯生自是愈信佛学。 

　　净慈石林巩禅师法嗣 

　　○苏州虎丘东州寿永禅师 

　　上堂："青萝夤缘，直上寒松之顶；白云淡泞，出没太虚之中。须菩提无说而显道，天帝释绝听而雨花。"拍禅床一下，云："善财去后无消息，楼阁门开竟日闲。"上堂："昨日朔风生八极，昨日篱头吹觱篥。今朝起来看历日，又是十一月初一。天色严寒，无事不须久立。”上堂：“频频唤汝不归家，何处是家？贫向门前弄土沙！争怪得他每看年年二三月，不寒不热；满城开尽牡丹花，佛手难遮。"拈拄杖画一画。上堂："经台剑石，的的全彰；古木寒泉，重重显露。南歌北唱，时时闻解脱之音；汉阮秦筝，一一奏无生之曲。声来耳边，色到眼中。不落见闻，归家稳坐。所以古德道：'君若随缘得似风，飞沙走石不乖空。但於事上通无事，见色闻声不用聋。’"上堂："一二三四五六七，无角铁牛眠少室。七六五四三二一，波斯鼻孔黑如漆。空中木马舞三台，眼里瞳人吹觱篥。千重关锁一齐开，万两黄金亦销得。" 

　　○杭州灵隐东屿德海禅师 

　　台州临海陈氏子。其母舅智益为苏州寒山寺僧，挈与俱从蜀僧安石山落发。及受大戒，即谒石林於承天。林问："如何是汝自己？"师拟议，林即推出师："自是疑情，莫决如仇。"同处一日，为病僧市药，路忘所向。及归值林，开室问曰："尽大地是金刚正体，何处着上座这皮袋？"拟对，林便打。师当下豁然，即呈颂自通。林迁净慈命师为侍者。一日林问："云国师三唤侍者，意作么生？"师云："不是失却猫儿，即是失却狗子。"林云："是孤负、不是孤负？"师云："瞒人自瞒。"林休去。横川主育王，师往见之，川室中垂语云："南山筀笋，东海乌鲗。"师遽掩其口，曰："请师更道。"川托开云："朝看东南，暮看西北。"师拂袖便出。川遂以藏钥留之，开法天台寒岩，迁姑苏寒山，升昆山荐严。武宗赐玺书、金襕衣。历居杭之中天竺、净慈灵隐室中。垂语曰："手握利刃剑，因甚猢狲子不死？"曰："咬破铁酸豏，因甚路上有饥人？"曰："波斯去帽，蔗咬甜头。"又曰："鱼以水为命，因甚死在水中？"僧问："如何是佛？"师云："牯牛背上立乌鸦。"僧云："如何是祖师西来意？"师云："真州望长芦。"僧云："如何是法身？"师云："德山卓牌。"僧云："如何是法身向上事？"师云："劈来也好做柴烧。"僧问："如何是衣线下事？"师云："仙人礼枯骨。"僧云："作么生是仙人礼枯骨？"师云："六脚蜘蛛上板床。"僧问："描貌不得处，如何是无位真人？"师云："不厌笋斜出，岸悬花倒生。"僧云："提掇不起处，如何是吹毛剑？"师云："早地千寻浪，青天一阵雷。"僧问："如何是宗门极则事？"师云："眼里瞳人踢绣球。"僧云："学人不会。"师云："人心似铁，官法如炉。"上堂："白玉阶前舞癞牛，虚空背上看扬州。眼中瞳子吹长笛，纸画仙姑踼气球。"上堂："古今佛法尽知，古今机用尽会。按下云头，不如无事好。释迦掩室，不是无事。净名杜口，不是无事。达磨面壁，不是无事。黄檗掩耳，不是无事。佛与祖师，皆非无事底人，觅个无事底，也是腊月莲花。"延佑四年九月初三日，示灭。寿七十二，腊五十七，赐号明宗慧忍。 

　　○苏州穹窿独木林禅师 

　　初参石林於黄龙，林问："你曾参见什么人来？"师从实吐露。林取坐具於师面前一拜云："你作得我师。"便归方丈闭却门。师便归堂坐，不觉通身是汗。自后每见便云："还我一拜来"师心热闷如是三年。一日室中林举"德山托钵"话，师复请问。林将公案举一遍师便问讯而出。林云："末后句是有是无？却来道。”次日，师闻僧堂前钟声，豁然省得密启处意，便上方丈。林一见，便问如何是末后句。卓上有一两瓜，师便捧起云："只这便是末后句。"林曰："你四五日思量得这一句子？"师应声云："莫相瞒好。"林曰："密启正是何意？"师曰："贼见贼。"林曰："贼在什么处？"师即指云："即这是。"寻呈一偈曰："不识岩头密启时，有无之句几多疑。风吹柳絮毛球走，雨打梨花蛱蝶飞。"林方许可。后到雁山能仁参横川和尚，一见便问："近来甚处？"师曰："和尚试道看。"川曰："道不得。"师曰："道不得最亲。"川曰："此是我语。"师曰："切忌分别。"至明州报恩，值觉庵入室，提起竹篦云："唤作竹篦则触，不唤作竹篦则背。"师把住竹篦云："和尚离却这个别道！"庵竖起拳头，师曰："话作两橛。"庵打一下，云："诸方即得，报恩门下吃棒有分。"师曰："逢人但与么举。"庵有颂曰："蒺藜徧地火漫空，峭壁悬崖路不通。不是四明林侍者，谁[拚-ㄙ+ㄊ]性命到其中。"先主苏城觉报，次主穹窿。上堂："恁么，则五龙池畔，全彰古佛家风。不恁么，则花板台中，突出衲僧巴鼻。恁么不恁么，阖庐城动地雨花。然虽如是，於少室门风一点也使不着。何也？风定尧天阔，云开舜日明。"上堂，举佛眼和尚示众云：‘一日日，一时时，龙门老心自知。'“山僧则不然，一日日，一时时，要与空王为弟子，莫教心病最难医。"上堂："若了目前法，便会西祖意。目前法即且置，如何是西祖意？"击拂子云："晷运推移，日南长至。"上堂："二由一有，一亦莫守。窦八布衫穿，风吹石臼走。" 

　　○温州净光东石契禅师 

　　上堂："脚绊草鞋，肩横拄杖。不历所司，径登方丈。你有伎俩，我无伎俩。侍者烧香，行者点茶。你无伎俩，我有伎俩。"上堂："一切静处，有湛然凝止之相。一切闹处，有视听言动之劳。蚯蚓斩为两段，两头俱动。"上堂："灯笼拜露柱，露柱拜灯笼，与你发明过去尘沙劫边事。蛇吞鳖鼻，虎咬大虫，与你显示现行三昧。冬瓜直儱侗，瓠子曲弯弯，无你咬嚼处，无你近傍处。"上堂："歇得念念驰求心，着衣吃饭，屙屎送尿，是脱生死法。不歇得念念驰求心，着衣吃饭，屙屎送尿，是生死，无际轮转不息。"上堂："自从胡乱后，三十年不少盐酱。舌是斩身之本。" 

　　○嘉兴天宁竺云昙禅师 

　　初出世婺州治平，迁松江北禅金山昭庆，至天宁。上堂："俱胝竖指，秘魔擎叉。雪峰辊球，三平驾箭。总唤作西来祖意，三生六十劫。"卓拄杖，下座。上堂："惟一坚密身，一切尘中现。砖头瓦砾孤逈逈地，墙壁露柱硬紏紏地。青山绿水净裸裸地，草木丛林赤洒洒地。觑着则瞎，动着即错。切忌认驴鞍桥作阿爷下颔。"上堂："五五由来二十五，余山不打禾山鼓。等闲拈起金刚圈，当阳坐断主中主。明眼人，莫莽卤，发机须是千钧弩。"卓拄杖下座。 

　　径山石溪月禅师法嗣 


　　 
○福州西禅柏堂祖森禅师 
　　蜀重庆巴县人，俗姓杨，年十九。其父见师种性绝俗，俾事乡之崇因寺绍先，越三年得度，束包出峡。如浙一时宗匠，若痴绝、无准、石田、北涧，参谒殆徧，皆以法中龙象许之。石溪由虎丘升灵径，师皆依侍。一日，室中问云："如何是父母未生前面目？"师答云："棋盘石元在凌霄峰顶。"溪喝云："更须下这一着始得！"师密领其旨，遂司藏钥。溪归寂，从灵叟源公於焦山国清，皆为第一座。出世口之般若，迁杭庆，远闽西，禅雪峰神光，晚复居西禅。上堂："客从远方来，遗我径寸璧。中有一个字，举世无人识。大藏五千四十八卷，是上头一点；传灯千七百则，是下面一人。般若不敢私藏也！要下个音释！"卓拄杖云："会么？类格切！"上堂："古人道'即心即佛'，又道'非心非佛'，又道'不是心不是佛'，庭前种莴苣，莴苣生火筯，火筯生莲花，莲花生木瓜，木瓜颠落地，撒出大油麻。"上堂，举'玄沙参次闻燕子声'，遂云："深谭实相善说法，要便下座寻。"有僧出云："某甲不会。"沙云："去！谁信你。"师颂曰："娇娥羞倚玉楼妆，密把金针绣锦囊。轻薄少年楼下过，风前遥认绮罗香。"上堂："佛佛禅禅，一犁春雨。万顷良田，远近青秧。漠漠往来，白乌翩翩。画也画不成，举也举不全。佛佛禅禅，新妇骑驴阿家牵？"上堂："蛊毒乡水，莫尝皱眉。吃橄榄吐唾，嚼槟榔待得甘回。齿颊更须着意堤防，且堤防个什么？饭中沙石，蜜里砒霜。"临终书偈已，跏趺而逝。寿七十二腊五十三。 

　　○江州东林明岩彻禅师 

　　上堂："三日雨，两日晴，子规苦苦劝归人。王孙醉眠芳草，游子烂走江尘。是汝诸人还猛省么？画角声前孚上座，野桃花下老灵云。" 

　　○苏州虎丘无机慧禅师 

　　上堂举同安察禅师因僧问'新岁方来，残年已去。莫有不受岁者么？'安曰：'有。'曰：'如何是不受岁者？'安曰：'作么生？'曰：'恁么则不受岁也。'安曰：'城上已吹新岁角，窗前犹点旧年灯。'师颂曰："楼上鸣咿角已吹，灯前蝴蝶梦犹迷。如今要识不迁义，日出东方夜落西。" 

　　○福州鼓山鼎翁鼐禅师 

　　上堂："鼓声未动，古佛显露，堂堂及乎！才动鼓声，便见释迦走入诸人鼻孔中，弥勒跳入诸人眼睛里，还觉顶门重么？" 

　　○苏州万寿南州珍禅师 

　　初住常熟甘草能仁，迁庐山开先，升万寿。上堂："大道只在目前，要且目前难睹。欲识大道真体，不离声色言语。踏着底土埋砖头，撞着底灯笼露柱。毕竟大道，真体在什么处？"良久，下座。上堂："眼若不睡，诸梦自除。心若不异，万法一如。大众唤什么作不睡底眼？唤什么作不异底心？"良久："缲成白雪桑重绿，割尽黄云稻正青。"上堂："耕而食，蚕而衣，天地造化，万物生於四时。说甚无修无证无念无为？山僧来年七十三岁，谁知道乙酉生人不属鸡？" 

　　○清凉南叟茂禅师 

　　上堂，举赵州谂禅师因僧问'道人相见时如何？'州云：'呈漆器'。师颂曰："漱石冷冷石涧阴，乔松千尺带寒青。多应只看昂霄操，谁信根头有茯苓。" 

　　○苏州虎丘云谷庆禅师 

　　题血书《法华经》偈曰："眼里有筋皮有血，自家针札自家知。一毫头上能通变，红菡萏花三四枝。" 

　　○九江慧力圆中规禅师 

　　上堂："一夜春风浩浩，扫尽千花百草。"因忆临济向黄蘗吃六十拄杖，遂拍膝云："知机良不早！" 

　　径山虚堂愚禅师法嗣 


　　○苏州虎丘闲极云禅师 

　　上堂："一茎草上明宗，面壁老胡多虚。少实三转语中定旨，鹫峰聩祖暗展明收。全身奉重底无一点佛法，身心拨无因果底具无量殊胜妙义。者里转得一步，便见皇都城里人物骈阗，管弦杂沓，落星石畔。山明水秀，渔唱樵歌。可谓羲皇上人成佛子住。然虽如是，犹堕功勋量外一机。如何举唱？"击拂子："彻底潮收青海尾，好看月上长珊瑚。”上岂()：“多岐亡羊，多言丧道。蓦札相逢，何曾欠少。岂不见天台桐柏宫，卢道士年一百二十岁，摄召行法极好。若也不信，问取洞庭山水仙太保。"上堂："南熏凉薝，卜香日长，无事靠胡床。乾坤稊稗，身世糟糠。苍苔满地无人到，付与蝉声送夕阳。"上堂举药山久不上堂，院主白云：'大众久思，和尚示诲'公案，师云："当时若道得个起动和尚，管取药山归方丈不得。" 
注（）岂疑为堂字 

　　○四明定水宝业源禅师 

　　本郡人，参虚堂於径山。凡宗门话头未能透脱者，必咨决老成。一日问虚堂云："德山末后句，若谓有，德山焉得不会？若谓无，岩头又道德山未会。望和尚慈悲指示。"堂云："我不会，汝去问云首座。"师去问云，适云游山归，索水濯足。师丞进水委身出手为摩捋之，却仰首问云："德山末后句，某甲未识有无，望首座开示。"云以两手掇濯足水浇泼云："有什么末后句？"师不明其指，明日见堂，具道问云事。堂云："他无别语？"师云："他道有什么末后句。"堂云："那那我向你道他会得。"师当下释然。住后僧问："记得僧问洞山'如何是佛'，洞山云：'麻三斤'。意旨如何？"师云："欵出囚口。"僧云："又僧问赵州'如何是佛'，赵州云：'殿里底，'又作么生？"师云："贵买贱卖。"上堂："见见之时，见非是见，见犹离见，见不能及。"师拈云："释迦老子四棱蹋地去也！还有人救得么？"喝一喝。上堂："蒲团收足，未有长住而不行；拄杖横肩，未有长行而不住。舍彼就此，从西过东。了无佛干怀，亦无世谛留念。粗饭淡羹随缘度日，熏炉茗椀任意适时。一句酬恩如何敲唱？风定尧天阔，云开舜日明！"上堂举赵州和尚因僧问'如何是祖师西来意？'，州云：'庭前柏树子'，僧云：'和尚莫将境示人'。州云我不将境示人。僧云：'如何是祖师西来意？'州云：'庭前栢树子'。师拈云："这僧未发问时，已自黛色参天二千尺。赵州再答一遍，岂止霜皮淄雨四十围？"上堂："诸方谈禅浩浩，崇福并无分晓。土面灰头过时，住持职事不子。手臂长，衫袖小，直裰袈裟布粗皂。将无作有接禅和，笑倒保真泉大道。"上堂举古德道'三世诸佛不知有，狸奴白牯却知有。'师拈云："知有是？不知有是？"击拂子："名利尽随骑马客，是非不到钓鱼人。" 

　　○杭州净慈灵石如芝禅师 

　　初住嘉禾兴圣，迁台之涌泉、嘉兴本觉。上堂："奔蜂不能化藿蠋，鲁鸡不能伏鹄卵。衲僧九十日中，刚要蒸沙作饭。者一半那一半，劈腹剜心，穷坑易满。"上堂："六月不热，五谷不结。波斯顶上罩晓镜，金刚脑后添生铁。岂不见云门大师道：'尽大地无纤毫过患，犹是转句。不见一色，始是半提。'更须知有全提时节。"卓拄杖，下座。上堂："结夏已一月，光阴迅如注。水牯牛水草伤甘，寒山子饭饱弄筯。针膏肓，起沉痼。山僧有易简私方，普施诸人去也。"击拂子："若饭食时，量彼来处。" 

　　○灵岩竹窗喜禅师 

　　上堂："诸人每日行住坐卧，闻见觉知，俯仰折旋。攀附应接，头头妙用。圆融处处，神光具足。为甚闻钟声披衣，闻鼓声上堂？向这里见得明白，许你七穿八穴，不然万紫千红零落尽，一年春事又成休。" 

　　○四明雪窦禹溪予禅师 

　　上堂："如何是佛？即心是佛。与么会便不是。如何是佛？即心是佛，与么会方始是。金不博金，水不洗水。两三行鹰冷云边，七八叶芦秋色里。" 

　　○葛庐覃禅师 

　　颂'傅大士讲经公案'："双林大士太无端，又向梁朝露一斑。经旨未分玄路绝，一挥案上动龙颜。" 

　　径山虚舟度禅师法嗣 


　　○杭州径山虎岩净伏禅师 

　　淮安人，初由中天竺首座，出世潭州石霜。上堂："廓落无依是何境界？风不鸣条，雨不破块。"以拂子击禅床，云："尧舜之君，犹有化在。"上堂："是句非句，全提半提。虚空剜孔窍，节目上生枝。似这般病，朝打三千，暮打八百，有什么过？"上堂："机先领旨，句下明宗。云门拶得脚折，百丈喝得耳聋。落花三月雨，残梦五更钟。"上堂拈香择火："运水搬柴不是神通妙用，着衣吃饭、屙屎送尿不是神通妙用，毕竟如何？放旷长如痴兀人，他家自有通人爱！"上堂："点着便行，脚跟下好与三十棒。不拨自转，顶门上犹欠一锥，总不恁么。几般云色出峰顶，一样泉声落槛前。"上堂："高山坠石，至平地而势自休；大海生波，遇无风而波自息。两头坐断，一法不存。那里有明暗色空？那里有山河大地？虽然，不是僧繇手，徒说会丹青。"上堂："凌霄峰顶有一片碁盘石，方不方、圆不圆、平不平、仄不仄，提掇不动，穿凿不开，莓苔薜荔裹之不交，风雨烟云洒之不湿。以满天星斗万象森罗为一局棋子，白月则现，黑月则隐。自古自今，无人下得一着。衲子旁观有分，山僧试为下者一着。"蓦拈拄杖卓一下，云："路从平处崄，人向静中忙。" 

　　○苏州承天庸叟时中禅师 

　　初参径山无准，次於冷泉见虚舟。其出世四明万寿。开堂拈香有云："此香於淳化年间，凌霄峰顶瓦砾场中拾得，便知道地次；於乳窦峰前寒花亭畔皮肤脱尽，惟在真实；末后逗到飞来峰下直指堂前，撞着个不分不晓、指南作北底老和尚，被渠一嗅嗅着，直得气息全无，熏天灸地"云云。上堂："无心则差，用意则错。良医之门，如何发药？"抚膝一下，云："睦州担板，普化摇铎。"上堂，举僧问云门'杀父杀母佛前忏悔，杀佛杀祖向甚处忏悔？'云门云：'露'，师颂云："一般春色未尝偏，白白红红各自妍。路转溪回风景好，五须弥顶浪滔天。"上堂："释迦老子四十九年说要且说不到，达磨大师九年冷坐要且觑不破。说不到、觑不破，海神知贵不知价，留与人间光照夜。"上堂，举古德道："'君若无心得似风，飞沙走石不乖空。但於事上通无事，见色闻声不用聋。'大众！古德与么说话，早是压良为贱了也，双峨则不然。君若无心得似风，东西南北路头通。个中声色非声色，云自高飞水自东。"上堂，举'三分光阴二早过，何曾动着。灵台一点不揩磨，争怪得他。'"贪生逐日区区去，也是寻常行履处，唤不回头争奈何。前无达者后无人，承天与么批判诸人，不得随语生解。"卓拄杖一下。 

　　○四明天童竺西妙坦禅师 

　　族金氏，婺之浦江人，母张梦莲花产于庭而生。依同里慧香净月为师，既得度，下涛江，登天竺，从晦岩照公妍究三观一心之旨，会虚舟唱道灵隐，委身事焉。一日，室中，舟问：“如何是良遂知处，诸人不知？”师答曰："冬瓜直儱侗，瓠子曲弯弯。"舟咄曰："如斯见解不离教乘。"师拟答，舟以拳劈面便打，师有省，遽作礼，趋出，舟即命为侍者。舟莅径山，召掌书记。西游，见觉庵真於承天，寻主无锡保宁，迁慧山，移华藏，退处承天，久之，乃赴灵岩，居数月，复遁於虎丘祖塔大德。戊戌被旨，仍主华藏逾十年，至大戊申迁。天童上堂："静处闹浩浩，闹处静悄悄。谨白参玄人，莫向两头讨，出门总是长安道。"上堂："霜露既降，木叶尽脱。古者道：'有寒暑兮促君寿，有鬼神兮妬君福。'是你诸人还觉寒毛卓竖么？忽若死灰里火发，燎却面门，便是参学事毕。"喝一喝。示众："五日风，十日雨，野老不知尧舜力，今日三，明日四，悠悠空度少年时。大众还知天童苦心处么？昨夜三更月到窗，杜鹃啼在深深树！" 

　　承天觉庵真禅师法嗣 


　　○江州庐山东林泽山[戒-廾+一]咸禅师 

　　病起，上堂："寒一上，热一上，左之右之，七颠八倒。明头暗头，千思万想。大地长时，动摇四至，罔知所向。待令冷汗通身，顿觉神清气爽，便解信口呼五作六，信手抛三放两。诸仁者要论衣单下工夫，总不出这个模样。"喝一喝。上堂："祖意教意，全提半提。翻风蝴蝶舞，呼雨鹁鸠啼。海上明公秀，赵州东院西。"上堂："行脚参寻，等是不着，便一切事闻如不闻，一切事见如不见。"拍禅床："西风一阵来，落叶两三片。"上堂："日迟迟，风细细。解脱门开，不可思议。土宿骑黄牛，那咤伸八臂。吽！吽！"上堂："少减多添，将无作有，此是通人分上事。虎丘直下儿孙偏用省数，须一是一二是二始得。" 

　　国清溪西泽禅师法嗣 


　　○易首座 

　　字无象，宋将家子夏氏。膂力过人，武技最精，曾袭父职，不乐，弃官。隶上虞奉国寺出家落发，其师俾诵心经，三日不记一字，因大恶。俄有僧曰妙峰者，过其寺谓其师曰："此人好危坐，恐是禅定中来，可以与我。"其师忻然命与俱，首抵雪窦挂搭，孜孜参究，胁不至席。忽一日定去，屹如枯株，经七日徐徐出定，似有庆快。清夜徐步廊庑间，有正首座者云："且喜大事了毕。"师不答，指所见钟楼，肆口说偈云云。即抵华顶，见溪西，往复勘辨悟旨，踢倒香倚即行。又往见天目高峰，机语尤契，合俾为首座。至正初来明之海会，机绝诸缘，影不出户，道具不离侧，人咸仰之。甲午正月忽谓侍僧曰：“吾俟来月二十四日，暂游戏江东。”至期，沐浴更衣趺坐告众曰：“吾前日岂不向汝道，今日游戏乎？”言讫，乃泊然而逝。 

　　仰山雪岩钦禅师法嗣 


　　○杭州天目高峰原妙禅师 

　　十五岁出家，十六岁为僧，十八习教，二十更衣入净慈。参断桥和尚习禅，遂立三年死限用工，虽切，未有入处。时雪岩闲居北涧塔，遂往请益。方问讯，即被打出。次日复去，始得相见。岩问已前参究处，师一一答了。岩令看无字话，从头开发做工夫一遍，日前所积之疑当下便得豁然。岩又令日日上来一转，要见用工处。自后一入门，岩便问：“阿谁为你拖者死尸来？”声未绝，便打。日日如此，正被逼拶，方有些涯际。值岩赴南明请师，遂上径山度夏。忽一夜梦中，忆着断桥和尚所举万法归一话，自此工夫打成一片。又一日至三塔阁上讽经，忽睹五祖和尚真赞，末后云：“百年三万六千朝，返覆看来只这汉。”日前被岩问拖死尸句子，蓦然打破。虽然如此，日用中尚不得自由，如欠人债相似。后侍岩赴天宁，途中岩诘问曰：“日用浩浩时，还作得主么？”师答曰：“作得主。”曰：“睡梦时作得主么？”曰：“作得主。”曰：“正睡着时，无梦无想，无见无闻，主在甚么处？”师无语。岩却嘱云：“从今日去，也不要你学佛学法，也不要你穷古穷今。但只饥来吃饭，困来打眠，才眠觉来，却抖擞精神：我者一觉，主人公毕竟在甚处？”师遵守此语，及五年，偶寓一庵宿睡觉。正疑此事，忽同宿道友枕子堕地作声，打破疑团，如在网罗中跳出，日前所疑，佛祖誵讹公案，古今差别因缘，恰如泗州见大圣，远客还故乡，元是旧时人，不改旧时行履处。至元丁亥冬，众请开堂，师室中垂语曰：“大彻底人本脱生死，因甚命根不断？佛祖公案只是一个道理，因甚有明与不明？　大修行人当遵佛行，因甚不守毗尼？　杲日当空，无所不照，因甚被片云遮却？　人人有个影子寸步不离，因甚踏不着？　尽大地是个火坑，得何三昧不被烧却？”示众：“有一物明历历，佛祖觑不破，大地无人识。常在舌头尖，尽力吐不出。吐得出，也是胡饼里呷汁。”示众：“海底泥牛[口*(衔-金+缶)]月走，岩前石虎抱儿眠，铁蛇钻入金刚眼，昆仑骑象鹭鸶牵。此四句内，有一句能杀能活，能纵能夺。若捡点得出，许汝一生参学事毕。”上堂：“日正暄，春已暮。花片片，随流去。”拈拄杖云：“拄枝杖头一点红，馨香徧界无人顾。大众顾不顾即且止，毕竟一归何处？”掷拄杖下座。上堂，举僧问长庆“众手淘金，谁是得者？”，庆云：“有伎俩者得。”僧云：“学人还得也无？”庆云：“大远在！”师拈云：“西峰不然。今日忽有人问：‘众手淘金，谁是得者？’只向他道：‘阿谁无分？’”又云：“学人还得也无？犹嫌少在。”将终，书偈云：“来不入死关，去不出死关。铁蛇钻入海，抬倒须弥山。” 

　　○杭州径山虚谷希陵禅师 

　　婺州人。上堂：“直指人心，曲垂方便。石巩张弓，三平架箭。”上堂：“见处平常，用处平常。截鹤而短，续凫而长。有见恁么道，便道我会了也。西天胡子因甚没髭须？” 

　　○湖州道场及庵宗信禅师 

　　婺之方氏。僧问：“一念未兴时如何？”师云：“名不得。”僧云：“名不得后如何？”师云：“初八二十。”上堂：“千说万说不如亲见一面，东去西去无过，只要到家。”竖拂召大众云：“见么见了？”击拂云：“到也到了，且其中事作么生？”以拂子画一画，云：“不是与人难共住，大教缁素要分明。”上堂，举岩头访仰山，才跨门便提起坐具，云：‘和尚。’仰山拟取拂子，岩头云：‘不妨好手。’”师云：“仲尼温伯雪，目击而道存。千古之下，谁是知音？”顾视大众云：“不可谓秦无人。”上堂，举杉堂长老问仰山和尚云“学道人还假悟也无？”山云：“悟则不无，争奈落在第二。”师颂云：“油煎石磉盘，一口吞一个。不是不与人，只缘劈不破。”上堂，举僧问赵州“万法归一，一归何处？”州云：“我在青州作一颔布衫，重七斤。”师颂曰：“万法归一一何归？南海波斯舞柘枝。青山只解磨今古，流水何曾洗是非。” 

　　○酃县灵云铁牛持定禅师 

　　吉安大和王氏，宋尚书贽九世孙也。依雪岩於仰山，服杜多行。岩示众有云：“兄弟家做工夫，若也七日夜一念无间，眼不交睫，无个入处，斫取老僧头作舀屎杓。”师闻，遂励精奋发。因为众持茅，众患痢，师委身，事之未几，亦有疾。医谓不可治，乃取一触桶於屏处，危坐其上，单持正念，七日不动。忽觉山河大地徧界如雪霁月明，堂堂一身，独露乾坤之外。久之，似闻击木声，徧体汗流，其疾亦顿愈。遂请陈於岩，岩诘之，酬对无滞，复示以偈曰：“昭昭灵灵是什么？眨得眼来已蹉过。厕边筹子放光明，直下元来只是我。”寻为大僧。一日岩上堂举“亡僧死了烧了，向什么处去？”自代云：“山河及大地，全露法王身。”师於言下疑情荡然，身如涌高丈许。即造方丈曰：“适来和尚举扬般若，惊得法堂前石狮子笑舞不已。”岩云：“你试道看。”师云：“劫外春回万物枯，山河大地一尘无。法身超出如何举？笑倒西天碧眼胡。”岩敲面前卓子云：“山河大地一尘无，者个是什么？”师作掀倒势，岩笑曰：“一彩两赛。”岩巡堂次，师以楮被裹身睡。岩召至方丈，励声云：“我巡堂，汝打睡。若道得即放过汝。”师答云“铁牛无力懒耕田，带索和犂就雪眠。大地白银都盖覆，德山无处下金鞭。”岩曰：“好个铁牛也！”因以为号，游方至衡阳酃县，爱其桃源山幽深，结屋而居，酃人翕然从化，寺成，榜曰灵云。大德七年癸卯正月十五日，示寂。函全身於陶具，三年启视，坐如生，爪发俱长，乃建塔于其上。 

　　○高丽铁山琼禅师 

　　湘潭人，年十三。因一僧教导，方知有佛法，但以诵经礼佛为事。见经云：“种种供养，非报佛恩。惟发菩提心，能报佛恩。”然不知菩提心作么生发。又见《法华经》云：“新发意菩萨常於间处，修摄其心。”自此乃学坐禅。二十二为僧，二十四受具，往参雪岩，於仰山值岁歉不纳，径到石霜讨住。众中有庚首座，他是有发明者。师遂亲炙，学坐禅。偶见雪岩坐禅，箴思量做处不曾从这里过，乃复上仰山。久之，方得归堂。一日，岩上堂有云：“兄弟家终日在蒲团上瞌睡也，须是下地后架头走一遭。冷水灌漱洗开两眼，却上蒲团上竖起脊梁，壁立万仞，单单提一个无字，如关云长百万军中斩颜良头相似，斩得头来，百万军众总不知。诚能如是用工七日七夜，若不悟去，斩取老僧头去作舀屎杓。此是老僧四十年前已用之工。”师闻如是说，便咬定牙关，依彼所说而坐。至第四日夜，忽觉如劈破髑髅相似，又如万丈井底掇出在虚空中相似，突出这一段光明露裸裸地在面前，直是无着欢喜处。次日见岩，才入门岩便问：“什么人？”师云：“某甲。”岩云：“有什么事？”师云：“门前好五凤楼。”岩以拄杖连打二三十下，却坐定。问数转语，师一一答了，岩云：“未在，更去做工夫。”师寻以纸求语，岩示以偈曰：“一拶虚空粉碎时，花开铁树散琼枝。绍隆佛种向上事，脑后依前欠一槌。”已而至庐山东岩作夏。一日东岩开堂次，举“心不是佛，智不是道”，师云：“抱赃叫屈。”又云：“不是心，不是佛。”师云：“眉间放出辽天鹘。”岩命师掌藏教，未几，岩迁育王，师送入院，又请充后堂。后到苏之休休，见蒙山，机契，蒙山甚喜，请居第一座。冬节秉拂云：“冬在月头卖被买牛，冬在月尾卖牛买被。”卓拄杖云：“者里无头无尾，中道齐休，行也休休，坐也休休，住也休休，卧也休休。睡眼豁开，五云现瑞。光风霁月，无处不周。梅绽枯枝古渡头，风前时复暗香浮。虽然到此，向上一路，万里崖州！何以见得？”靠拄杖云：“休休！”蒙山谓人曰：“说禅还是铁山始得。”高丽国王钦师道德，具礼币遣使专请。师至彼国，玄风大行，得度者甚伙。因洪宰相请普说，有云：“蒙山和尚宗门旨要，最亲最切。前辈到处不到处，悉捡点得出。细大法门，莫不精通。从前承师友教导者多，独蒙山胜他前辈。所谓纵擒杀活掣电之机而得自在。”雪岩道：“如人入海，轻入轻深。”蒙山道：“犹如剥珠，愈剥愈光。”二老之言，若合符节。师终时甚多灵异。 

　　净慈断桥伦禅师法嗣 


　　○杭州净慈方山文宝禅师 

　　上堂：“三世诸佛，六代祖师，在你诸人脚跟下。还有踏得着者么？”良久云：“若踏不着，三世诸佛六代祖师在你诸人顶[宁*页]上屙！”上堂：“山僧一夏与诸人说底总是世谛之谈，与那事略无干涉。若要与那事相应，直须向世谛中明取。傥不如斯，向后逢人切不得道在祇园过夏。”上堂：“一鸡二犬三豕四羊，新年佛法已为举扬。傥或观听尚留，便见五马六牛七人八谷去也。”上堂：“百骸俱溃散，一物镇长灵。”拈拄杖：“者个是拄杖子，那个是长灵一物。”掷下拄杖：“何似南山鳖鼻蛇？”上堂：“一夏以来，东敲西击，费尽手脚为汝诸人得彻困，赖是恬然不顾。设若一个半个眼睛定动，老僧定入无间地狱。”臈八上堂：“北斗七、南斗八，夜夜光生，人人眼活。老瞿昙突然道个：‘奇哉！’是甚？树栽竹栽鱼栽菜栽。”上堂：“禅和家气宇如王，几肯放头低人半箬叶地？为甚逗到今日，各各不敢做一动子？”良久：“山中九十日，云外一千年。” 

　　○杭州净慈古田垕禅师 

　　初住扬州雍熙，迁广德灵山，安吉凤山，吉州东山，吴中虎丘，台州慧因天宁，杭州中天竺。上堂，举傅大士颂曰“空手把锄头，步行骑水牛。人从桥上过，桥流水不流。”师拈云：“乡谈满口，也怪他大士不得。灵山亦有一颂：赤脚过乾溪，草鞋绊树生。仰身吃一颠，肚下污黄泥。”解夏，上堂举古德“一夏不与兄弟说话，大开东合。”有僧自叹云：“只么空过，不望说佛法。得闻正因二字，亦得把饭叫饥。”德闻云：“阇梨莫嘶速。若论正因二字，也无这多口汉。”德复扣齿云：“适来不合，与么道也是倒抽书。”邻壁老宿闻云：“好釜羹被两颗鼠粪污却。”拈却卦盘复云：“古人三寸咽喉，被灵山一掐搯定了也。”顾视左右云：“莫有与伊出气底么？”便下座。上堂：“此土清规，画圈禁蚁。西天古制，缚囤关羊。今日尽情革去，别立条章。”击拂子云：“依旧熏风殿阁凉。”上堂，举“世尊升座，大众集定。迦叶白搥云：‘世尊说法竟。’世尊便下座。”师拈云：“元首明哉，股肱良哉。虽然如是，还知太平无象么？”上堂，举古德道“乾坤之内，宇宙之间，中有一宝，秘在形山。”又古德云“挂在壁上。”师拈云：“好一宝，无端被二大老韫椟而藏之，凤山今日与诸人打开去也。乾坤之内，宇宙之间，中有一宝。”便下座。上堂：“赵州倾鸩毒於茶瓯，不能烂院主肠肚。懒安露霜刀於笑面未即断疎山命根。若是吾乡我里之人，决不敢轻易动着。何故？台州性一触便发。”上堂：“江南两浙，春寒秋热。一雨便凉，莫言不说。”上堂，拈拄杖卓一下，云白：“大众！”众举首，遂靠拄杖云：“且待别时开炉。”上堂：“南山自罹回禄之后，不敢道着火字，亦不敢动着死柴头。今日开炉且拨冷灰看。”以拄杖拨云：“照顾燎却眉毛。”至元壬辰四月十四日，终于净慈丈室。 

　　○温州能仁藏室珍禅师 

　　台州人，初住大同。上堂：“吾法二千年后不移毫发。达磨大师预将后人田园，界至高低作一白契籍没了也。至若穷山深谷，猿狖昼啼，草木尘毛，形影相杂处，各住本位，各演本法，咸彰未兆之前，共助无为之化。新大同出来，亦只作得个证明而已，争敢妄通消息？虽然如是，台州管内近有七处开堂。”复举僧问大同济“如何是祖师西来意”，济云：“庭前一丛竹，经霜不自寒。”僧云：“毕竟如何？”济云：“只闻风击响，知是几千竿。”师云：“如人善舞，节拍相成。只是罕逢别者。忽有问新大同‘如何是祖师西来意’，只向道拄杖开封，毕竟如何？卸下衲衣，痛与一顿。”上堂：“大道通衢，曾无傍径，青天白日，何用指迷？新能仁惩时不轨，努力出头来将。从上古德间家泼，具德山棒、临济喝、石巩弓、秘魔叉一时籍没，普请大地人归家稳坐。”乃拍手笑云：“且喜天下太平。”溪亭晚坐，偈曰：“雨饱山田稻正香，溪亭贫坐晚风凉。今无监院鸣参鼓，得听寒螀送夕阳。” 

　　○西禅末宗本禅师 

　　听蛙，偈曰：“头戴青苔咄咄鸣，千山虚寂月初明。一机顿发空诸有，太雅松风无此声。” 

　　○温州江心啸云庄禅师 

　　上堂：“世尊不居灵鹫，老胡不涉流沙。智者不来金地，宿觉不在永嘉。黄梅时节家家雨，青草池塘处处蛙。” 

　　○光孝雪矶纲禅师 

　　上堂：“我宗无语句，亦无一法与人。徧地刀枪，通身泥水。光孝只知检点.德山老汉自己不觉开眼尿床。”上堂：“眉毛眨上，电影难留。丝毫念起，万里崖州。休去歇去，古庙香炉去，冷湫湫地去。债有主冤有头，三世如来碗脱丘。”喝一喝。上堂：“放开线，路重重。铁壁银山，不动纤尘。处处七花八裂，恁么则释迦虚费口业，净名徒然杜词。有人会得，钱唐江潮一日两度，不是差异底事。不然拄杖子用得恰好。”以拄杖卓一下。上堂：“十方无影像，三界绝行踪。叶落千岩雨，松号万壑风。多有人到这里，只么打住。三十年后，宁免换手搥胸。” 

　　○象山新安雪山昙禅师 

　　闽中人，蚤从断桥得旨，相依方山於瑞岩甚久。尝着《禅门宗要》，凤山一源灵称羡此书。其中提掇古人不到处，余不能及。其首萹云：“我宗无语句，亦无一法与人。已是枝蔓了也。后代而降口耳授受，何左途哉？”或理於玄妙，则曰：“风动尘起，云行鸟飞。动作施为，无非是道，去道远矣。”或堕於空寂，则曰：“身如槁木，心如死灰。绝虑忘缘，静观默照谓道在，是去道远矣。愚常考诸古如神光，三拜依位而立，有所传耶？无所传耶？鲁祖面壁有所说耶？无所说耶？起模画样，百丑千拙。若谓之不立文字，教外别传，吾宗扫土而尽。” 

　　○四明隆教绝象鉴禅师 

　　颂孚公勘鼓山赴大王请话：“洞天无壁月无遮，朝斗先生叩齿牙。风撼古坛松子脱，打反头上帽檐斜。” 

　　○归宗竹屋简禅师 

　　上堂，举鼓山晏国师参雪峰，峰搊住云：“是什么？”山释然了悟而忘其了，唯举手摇曳而已。峰云：“子作道理耶？”山云：“何道理之有？”峰抚而印之。师颂曰：“蓦被曾郎搊着胸，平生途路忽然穷。无端抬手轻摇曳，笑倒南方大顶峰。” 

　　天童西岩惠禅师法嗣 


　　○四明天童东岩净日禅师 

　　僧问：“三圣道：‘我逢人则出，出则不为人。’意旨如何？”师云：“车不横推，理无曲断。”云：“兴化道：‘我逢人即不出，出则便为人。’又作么生？”师云：“梵音亭下月临泉。”上堂：“释迦掩室於摩竭，净名杜口於毗耶。白昼讹言妖语，不知閧动几家。直得杨岐三脚驴，走徧天涯海涯，夜来依旧宿芦花。”上堂：“一日日，一时时，口如鼻，眼如眉。翻覆看渠渠是谁？”良久：“未明三八九，难辨力围希。”上堂：“万法本闲，唯人自闹。”喝一喝：“苦瓠连根苦，甜瓜彻蒂甜。”临终垂诫云：“吾灭后，但依常僧例，三日后茶毗，一切丧礼并免。历观前辈遗嘱，或令露骸松下，或化骨藏之众塔，或投于江。去后往往为诸徒藉此白占常住山地，造塔建庵为温饱计。岂为师弟子之道哉？故述一偈以示二三子：“以天为盖地为函，底用重营塔与庵。煅骨焚躯言已出，勿违吾志重吾惭。” 

　　○饶州荐福月涧明禅师 

　　上堂：“五千四十八卷破故纸，一千七百烂葛藤。其间说长说短、说玄说妙，至於疏解笺注，胡批乱判，总是杜撰僻说，带累后代儿孙。刺头入烂泥中，何有了日？”蓦拈拄杖，画一画，云：“山僧为诸人一时扫绝去也。”卓拄杖：“野色更无山隔断，天光直与水相通。” 

　　○洪州翠岩水庵讷禅师 

　　上堂：“日可冷，月可热，众魔不能坏真说。三乘十二分教尽是妄谈，且如何是真说？”拍禅床，云：“山上鲤鱼吞石螺，海底泥牛嚼生铁。” 

　　○天宁月舟乘禅师 

　　作无参偈曰：“得罢休时便罢休，南询着什么来由。情知五十三知识，门掩西风一样秋。” 

　　灵隐退耕宁禅师法嗣 


　　○金陵蒋山月庭忠禅师 

　　潭州人。上堂：“入门便棒，入门便喝。临济德山，现钱足陌。诸人还知落处么？六月不热，五谷不结。”上堂：“离四句绝百非，西来祖意觌面提持，拟心凑泊隔云泥。”上堂：“松风凉，秋夜长。虫鸣古砌，叶堕银床。何事五湖云水客，甘心流落在他乡。” 

　　○杭州中竺旨堂宗禅师 

　　上堂：“隔山见烟便知是火，隔墙见角便知是牛。咄哉！不快漆桶，我更问你参学，眼在什么处？”上堂：“诸德行亦禅、坐亦禅，未到曹溪时语。到了曹溪时语，若与么，永嘉大师正好行脚。”上堂，举僧问百丈：“如何是奇特事？”丈云：“独坐大雄峰。”师云：“老百丈与么道未为奇特。或有问山僧‘如何是奇特事？’只向道：‘中峰今日开堂’。”上堂：“诸兄弟南来北往，京三汴四，行脚事未问。你还知诸方老宿向上提持么？”良久：“路遥知马力，岁久见人心。”上堂：“千了百当孤峰独宿，七间僧堂甘心闲却。中峰与么道，也是按牛头吃草。” 

　　天童别山智禅师法嗣 


　　○湖州西余大觉竹洲修禅师 

　　上堂：“有来由，没己鼻。一种春风，万般花卉。年年费尽巧精神，见彻根源能有几。直饶见得亲切，也是玄沙道底。”上堂：“一叶坠林端，山河珠走盘。随流能转物，世上独称尊。离微不犯，切忌垛根。不见古人曾有言：‘犹是王老师儿孙。’” 

　　○西林松岩秀禅师 

　　上堂，举玄沙参次闻燕子声，沙云：“深谈实相，善说法要”。便下座。时有僧请益，示：“某甲不会。”沙云：“去，无人信汝。”师云：“深谈实相善说法要，钵盂着柄虚空掘窖。者僧请益利刃有蜜，玄沙道：‘去，无人信汝’，甜瓜彻蒂甜，苦瓠连根苦。” 

　　净慈愚极慧禅师法嗣 


　　○福州雪峰樵隐悟逸禅师 

　　俗姓聂，绝岸湘手度弟子。上堂：“开口道着，不在口皮边。举足踏着，不在脚跟底。万物一马，天地一指。临济德山，讨甚巴鼻。”上堂，举僧问投子：“春雨霖霖，百草为什么不抽芽？”投子云：“巴蕉只么长。”僧问法眼，法眼云：“却是本色百草。”师云：“二大老与么答话，如慈云密布甘雨普沾。争奈不能活这僧焦芽败种。山僧若见他与么问，拈拄杖劈脊梁便打也。教他知道，近水柳先绿，向阳花易红。”上堂：“巧梓顺轮桶之用，枉直无废材。良御适险易之宜，驽骥无失性。喝下知归，棒头取证。临济德山，未能尽令。”上堂：“子湖立牌於门下，千金嫁蛊毒。德山卓牌於闹市，五彩缦毒缸。锺山这里终不学他这些伎俩，寒暄语话一切如常，早是龟毛数丈长。”上堂，举白云和尚云：“开口时末上一句正道着，举足时末上一步正踏着。为甚到底鼻孔不正？只为寻常见他顽了，所以不肯发心。白云今日劝诸人发心去，乃云：‘一。’”师云：“白云师翁与么说话，大似自家心里急他人未肯忙。锺山这里一个个总是发心底，要且不用劝他。何故？青山碾为尘，白日无闲人。”上堂，拈拄杖：“一径直，二周遮。道吾舞笏，秘魔擎义。”掷下拄杖云：“何似南山鳖鼻蛇。” 

　　○杭州灵隐竺田悟心禅师 

　　初住南康天宁，迁庐山罗汉，转栖贤至圆通，后升灵隐。僧问：“诸佛出世，接物利生。和尚出世，有何方便？”师云：“一举四十九。”僧云：“还许学人领会也无？”师云：“三十年后。”僧云：“和尚眼空，佛祖为什么不识某甲问头？”师云：“放汝三十棒。”上堂：“若约祖师门下，直尔无你开口处，无你措足处。你若问佛，佛是名句。你若问法，法无相状。二六时中但回光返照，不用别求，穷劫至今，一道神光初无间歇。诸禅德，祇如是见不用疑惑，便是报佛祖之恩，报国王之恩。古者道：‘歇即菩提。’各自努力。”上堂，举夹山示众云：“百草头上荐取老僧，闹市门头识取天子。”师云：“草鞋跟底认取达磨大师。”上堂：“不着佛求，不着法求，不着僧求，蒲团上端坐，针眼里穿线。西风一阵来，落叶两三片。” 

　　○杭州灵隐千濑庆禅师 

　　上堂，举玄沙因僧问：“尽大地是一颗明珠，因甚学人不会？”沙云：“用会作么？”师颂曰：“白发渔翁理钓舟，烟波万里思悠悠。苹花冷照江天雪，醉卧不知明月秋。” 

　　○舜田满禅师 

　　送僧，偈曰：“昔年曾入长蛇阵，重整风前旧战袍。春醉马蹄花影乱，一鞭暗日上凌霄”。 

       育王顽极弥禅师法嗣

　　○四明育王东生德明禅师

　　上堂：“今日初一，明日初二，冻解寒岩，春回大地。江路野梅香，漏泄西来意。”上堂：“目前无法，六鳌头戴远峰青；意在目前，大海波澄春水绿。不得作境话会，切忌佛法商量，只如高提祖印，丕赞皇猷。又且如何举唱？海国乾坤阔，蓬莱日月长。”颂临济参黄蘗话曰：“梅边春尽已三分，戏蝶游蜂总未闻。怪底清香轻漏泄，一枝斜亚竹篱根。”送僧见荐福泽山，偈曰：“上人参礼何方去，玉几难为指路头。有个长汀憨布袋，如今出现在饶州。”

　　龙翔笑隐欣禅师法嗣

　　○应天府天界觉原慧昙禅师

　　天台杨氏，母贾，梦吞明珠而有娠，及生，广颡丰颐、平顶大耳，相甚异焉。长依越之法果大均学出世法，迨冠，剃染具戒，习华严於高丽教公，听止观於上竺澄公，已而，皆弃去。时广智在中天竺，师造焉。智问曰：“何处来？”师曰：“游山来。”智曰：“笠子下拶破洛浦徧参底，作么生？”师曰：“未入门时呈似和尚了也。”智曰：“即今因甚不拈出？”师拟议，智便喝。师当下脱然有省。一日，智展两手示师曰：“八字打开了也，因甚不肯承当。”师曰：“休来钝置。”智曰：“近前来为汝说。”师即掩耳而出，智颔之。及广智奉勑为龙翔开山住持，师随至掌藏钥，继分座，至顺辛未行台檄，师出世牛头山祖堂。至正癸未升清凉，道行闻于帝师，授以净觉妙行之号。乙未迁保宁，丙甲太祖高皇帝定建邺，师谒於辕门，见师魁伟杰特，叹曰：“真福慧僧也！”命主蒋山，丁酉赐龙翔为大天界寺，诏师住持，御书“天界第一禅林”六大字揭於门，以旌宗极。师室中示僧曰：“二六时中无你啖啄分，无你趣向分，会么？”僧罔措。师曰：“未明三八九，难免自沉吟。”示众曰：“春风浩浩，春日迟迟，黄莺啼在百花枝，个中无限意，毕竟许谁知。”语未既遽，有僧问曰：“心意识遏捺不住时如何？”师厉声曰：“是谁不住！”上堂：“六月一日前，万象森罗替说禅；六月一日后，八角磨盘空里走。今朝正当六月一，无位真人赤骨律。金毛狮子解翻身，无角铁牛眠少室。十圣三贤总不知，笑倒寒山并拾得。”上堂：“朝到西天，暮归唐土，鉴在机先未敢相许。保宁八字打开了也，莫有控勒不住者么？”下座。上堂：“拥之不聚，拨之不散。类之不齐，混之不滥。绝照忘缘，十方坐断。隔江招手见誵讹，尽力承当得一半，蒋山与么提持，驴年也未梦见。”上堂：“只个现成公案，众中领解者极多，错会者不少。所以金鍮不辨，玉石不分，龙河者里直要分辨去也。张上座李上座，一个手臂长，一个眼睛大，总似今日达磨一宗，教甚么人担荷？”“嘘”一声下座。上堂：“经有经师，论有论师。龙河放一线，道分科列段去也。”拈拄杖卓一下，云：“且道是何章句？”上堂：“威音王已前，弥勒佛已后，有个现成公案，未敢与汝说破。何故？心不负人，面无惭色。”上堂：“恢杨岐宗风，坐南泉钵位。佛祖命根，衲僧巴鼻。”卓拄杖云：“东头买贱，西头卖贵。”示众：“文远当年侍赵州，东司说法未轻酬。回光一念分明处，午夜霜清月满楼。”至大元年大内新成，上将登宝位，诏师引千二百僧披阅藏经用严清净觉地。师升座说法，上亲帅群臣座前瞻听，大悦，出内，帑帛以赐。洪武元年戊申春开善世院，诏师领院事，脱紫衣及金襕方袍，御制诰章。其略曰：“自予肇业，命汝匡宗。德风振起於法门，景运赞襄於家国。特授演梵善世利国崇教大禅师。”时章缝之士以释子为世蠹，奏请除之。上以疏章示师，师对曰：“孔子以佛为大圣人，以此知真儒必不非佛，非佛必非真儒矣。”上亦以佛之教阴翊王度，却不听。庚戌夏六月廷议西域末臣伏。　上以彼域敦尚佛乘，特命师往。　诏尚书赵某为之副，师承命，即日登途，衣盂之资一无顾惜。辛亥秋道憩僧伽罗国其，王奉师於佛山精舍，执弟子礼。九月示微恙，二十六日沐浴更衣，亟命尚书至，谓曰：“某幻缘终此，不能复命矣。”仍诫谕左右，屹然端坐。夜过半，问曰：“天明也未？”对曰：“未也。”少顷复问，对曰：“日出矣。”遂恬然而逝，世寿六十八，僧臈五十三。其王奉棺茶毗，收舍利齿牙舌根祔葬彼国辟支佛塔。甲寅冬，尚书赵某还朝陈其事，　上闻而嗟啅，勑天界住持宗泐，以师遗衣，藏於雨华台之左。

　　○杭州灵隐用贞原良禅师

　　别号介庵，苏之吴县人，范文正公第三子、尚书右丞恭献公讳纯礼之九世孙。父伯和，母郑氏，生二子，长叔敔，次师也。年十五，从里之迎福院受弥剃发，依北禅泽法师学天台教观。因天平住山士瞻[打-丁+((兴-(一/口)+(巨-匚))/火)]公劝其从禅，於是往见广智於龙翔。智问：“汝自何来？”师曰：“苏州北禅来。”智曰：“三乘十二分教即不问，如何是行脚事。”师拟议，智便喝。师礼拜而退。次日又见，拟伸问，智又喝，师俛首。智曰：“思而得之，落在第二头去。”师遂有省，乃执侍左右，久之尽得其要旨。复往谒石室瑛公于育王室，俾掌藏教。至正壬午行宣政院檄，师出世嘉兴资圣，迁越之天章，移杭之中天竺，升灵隐，示众曰：“夏末秋初，衲僧家东去西去。拄杖头拨着一个会佛法底便是祸事，三世诸佛构不着，历代祖师构不着，天下老和尚构不着。喝！”又曰：“百千法门，无量妙义，一毫头上识得根源，万两黄金亦消得。因甚云门道：‘还我九十日饭钱来！’盖谓炉鞴之所多钝铁，良医之门足病人。向上更有事在，其间别有商量。达磨一宗，扫土而尽。”洪武四年正月十六日化去。先一日谓左右曰：“明日巳时行矣。”至时，澡浴端坐，侍僧请偈，乃书曰：“今年五十五，打破虚空鼓，不涉死生关，讨甚佛与祖？”须臾寂然而逝。

　　○杭州净慈懒庵廷俊禅师

　　用彰，其字也，世居饶之乐平，姓董氏。从里之大云辑公出家，年二十剃发受具，二十又五游方，历庐山诸剎，久之，往浙中，见月江印於吴兴何山。印曰：“未入门，来相见了也。”师曰：“凤栖不在梧桐树。”印曰：“不是，不是。”师疑之。执侍期岁终不契。时广智阐道杭之中天竺，师往谒。智展两手示之，师即礼拜。智曰：“见什么？”师曰：“骅骝堕地，志在千里。”智叹曰：“子黄龙佛印流也，善自护持。”灵隐东屿寻命掌记室。天历初，文宗即金陵潜邸，建大龙翔集庆寺，广智为开山住持，延师居第一座，讲行清规，号令广众，遂致法席全盛。至正二年，行宣政院选师住苏之白马，继迁吴兴资福，作大殿山门僧堂厨库方丈，仅五载而大完。再迁绍兴能仁、杭之中天竺、净慈国朝，洪武元年浙西僧道以赋役集金陵，师在行，寓锺山。五月二十三日，端坐如常，寂然久之。侍僧意师欲去，膜拜请偈。师瞠目曰：“缘未尽则住，缘尽则去，何偈为？”顷之则逝。天界觉源昙公法门昆仲为力治丧事，世寿七十，僧腊五十。

　　○四明育王约之崇裕禅师

　　毗陵陈氏子，事寿昌院东林晓公为师，参径山寂照、天目断崖，俱不契。见广智於中天竺，及至龙翔始机凑，俾充纲维，掌藏教。自是益励精于道，三十年胁不沾席。出世太平南禅，迁九江圆通，至育王。上堂：“鸿蒙未剖已前，天地未位之际，有一句子，三世诸佛不知，六代祖师不会。老僧不惜眉毛，今日当阳显示。”展两手云：“嗄！”上堂：“昔日简堂和尚拈出一个死猫头，向山中开张铺席，辽天索价卖弄不行，直至如今，风吹日炙，臭气熏天。山僧不惜腕头之力，重为上行去也，莫有定价者么？见义不为，何勇之有？”上堂：“教中道，清净本然，云何忽生山河大地？”山僧道：“清净本然，唤什么作山河大地？若向教中语下悟去，压沙取油。若向山僧语下悟去，画波求缝。毕竟如何？地倾东南，天倾西北，”上堂：“诸禅德，也无玄，也无妙，也无佛，也无祖，从朝至暮，东廊上，西廊下，还曾有物绊你脚跟么？

　　○杭州净慈仲邠克岐禅师

　　别号尚素，台之临海人，姓徐，年十三，依天台明岩太古熙得度。闻无际本唱道江心，遂往谒。际问：“何处来？”师曰：“天台来。”际曰：“石桥昨夜作两截。汝还知么？”师曰：“近离华顶。”际曰：“我问汝石桥。”师曰：“十日到此。”际乃喜。久之，往谒广智於龙翔，掌内记，礼寂照於径山，典藏教，自是丛林易观。出世四明五峰，迁大梅，升净慈。上堂：“问话且止，未入门来，已为诸人相见了也，皇恩佛恩一时报毕。若也尚存观听，未免重下注脚。达磨云：‘吾本来兹土，传法救迷情。一华开五叶，结果自然成。’年来事久多变，后代儿孙，门风无限，搅得身心一团麻线。五峰今朝都为截断，还会么？一百五日近清明，上元定是正月半。”上堂：“长天无极，白日如飞。人心不定，白发催归。物理昭然，古今不易。三条椽下，七尺单前。宜加省察。”上堂：“贪嗔痴，戒定慧，泥团土块，作么生得十成去？河里失钱河里摭。”上堂：“鹭池鹫岭，海甸庵园。曹溪路上，少室峰前。其平如掌，其直如弦，总在这里。有耳者闻，有眼者见。闻见历然。直下是个什么？”良久：“依稀越国，彷佛杨州！”洪武二十四年八月十七日示寂，寿八十三，臈六十九。

　　○应天府天界李潭全室宗泐禅师

　　台之临海人，周姓，父吉甫，母葛氏。师生始能坐即跏趺，父母亲族咸异之。八岁命从杭之中天竺广智学佛，经书过目成诵。十四剃发，二十受具。智开山金陵龙翔集庆寺，师与俱。一日智问：“国师三唤，侍者三应，意旨如何？”师云：“何得剜内（）作疮？”智云：“将谓汝奇特，原来只与么！”师喝，智拟棒，师拂袖而出。自是日臻玄奥，久之，谒原叟於径山，语合，命掌记室。未几，出世宣之水西，余二十祀，众废毕举。洪武戊申升杭之中天竺，迁径山。　太祖高皇帝问鬼神事，　诏两浙有学行僧，师居其首。馆於天界，对扬称旨，既而建普度大会于锺山。师奉命作赞佛乐章，复对鬼神说法。　太祖临筵瞻听叹美，命住天界，宠荣之。一时缁白向化，法席鼎盛。上堂：“苦乐逆顺，道在其中。无苦无乐无逆无顺，道在什么处？”卓拄杖云：“满堂无限白苹风，明明不在秋江起。”上堂：“一年十二月，九个月游州猎县，玩水观山，看来有甚了期？安居三个月，正好休去歇去。山僧恁么告报，也是泥里洗土块。”遂击拂子：“熏风自南来，殿阁生微凉。”至上堂：“一阳来复，万汇昭苏。鲁公台上书云，汉女宫中添线。若作世谛流布，塞壑填沟；更作佛法商量，堕坑落堑。何故车不横？推理无曲断。”上堂：“仲冬严寒，天寒人寒。地炉频着火，收足上蒲团。现成有一句，大雪满长安。”拍禅床下座。上堂：“说心说性，说妙说玄，总是野狐涎唾。行棒行喝，擎叉舞笋，亦是鬼家活计。”卓拄杖云：“毗婆尸佛早留心，直至如今不得妙。”上堂：“今朝三月旦，过去已灭，未来未至，现在无住。从无住本，立一切法。”击拂子云：“大虫舌上打秋千，蟭螟眼中放夜市。”驾每临幸，或召对内廷，赐茶与膳，复和师所作诗一帙以赐。西天善世禅师板的达来朝，见师叹曰：“真苦海慈航也。”尝患疾，驾幸慰问，使医诊视。丁巳春，奉诏，同杭州普福如玘注《心经》、《楞伽》、《金刚般若》三经行世。　太祖以佛书有遗逸，　命师领徒三十人往西域求之，得《庄严宝王文殊》等经。洪武十五年三月，还朝。十六年，开僧录司，以右街善世授师。或有教门事，同官不敢言，惟师力言之。后因长官奏事获谴，同往凤阳槎峰建寺，三年讫工，　勑赐圆通之额。十九年秋，趣归天界，引见赐诗，有“泐翁去此问谁禅，朝夕常思在目前”之句。后二年，旧寺灾，师以兴复为己任，率住山。春，公奏重建于聚宝门外，　上曰：“可。”师於是力为无倦色。落成，师辟一室于三塔庵，额曰：“松下居。”为佚老之所。二十三年夏　诏再住天界，　上曰：“一百二十岁永镇纲宗。”二十四年复领右街善世，居无何，以年老赐归槎峰。诣　阙拜辞，　上曰：“寂寞观明月，逍遥对白云。汝其往哉。”绝江至江浦石佛寺，俄示疾，召门人诫谕已，遂泊然而寂。阇维设利无算，乃九月十日也。世寿七十四，夏六十，余骼附葬于天界广智塔右。

（）内疑作肉

　　○应天府天界芳林宗鬯禅师

　　别号幻梦，台之临海毛氏子。示众曰：“古德云‘是身寿命，如驹过隙。何暇间情妄为杂事？‘大众，汝十二时中着衣吃饭，岂不是杂事？烧香礼佛岂不是杂事？看经坐禅岂不是杂事？且道那个是本分底事？”良久，云：“我不敢轻於汝等，汝等皆当作佛。”

　　○台州九岩道纯雅禅师

　　颂佛成道曰：“堂堂独露劫空前，万里青天赫日悬。夜睹明星方瞥地，顶门合吃棒三千。”

　　保宁仲方伦禅师法嗣


　　○勾容奉圣笑岩喜念禅师

　　上堂：“非不非，是不是。差之毫厘，失之千里。赵州茶、庐陵米，玉筯撑开虎眼睛，金鞭敲出凤凰髓。阿呵呵！谁识阎罗王是鬼！”上堂：“一口针，三尺线，金州布扬州绢。赵州道‘我在青州做一领布衫重七斤’，闭门造车，出门合辙。”寄同参偈曰：“霟为住山人，甘自忍饥饿。三条篾束腰，四壁寒凝雾。袈裟无一截，纸被都碎破。床上笑翻身，门外车声过。仰面看屋梁，知心无一个。新开一片畬，雨余萝卜大。”

　　灵隐竹泉林禅师法嗣


　　○台州鸿福牧隐文谦禅师

　　福州长乐方氏，幼颕悟，书过目能诵。年十一，从邵武安国寺自建得度。游方抵蒋山，时昙芳法席盛甚，有首座所铁山者亦闽人，号为宿德。师咨以禅要，所令参“狗子无佛性”话，久之有省，乃造所曰：“赵州被我捉败了也。”所曰：“无字聻。”师遂拳之，所曰：“离此一拳，落在甚么处？”师提起坐具摵之，曰：“更少个什么？”所曰：“放汝三十棒。”去谒金山即休了公，休命掌记。闻灵隐了幻道化，往谒曰：“自远趋风，乞师一接。”幻曰：“未入门来，接心了也。”师曰：“因风吹火，用力不多。”幻曰：“书记近离甚处？”师曰：“金山。”幻曰：“金山与焦山斗额是第几机？”师曰：“不辞向和尚道，只恐不信。”幻颔之，复令掌记行宣政院，檄住台之觉慈，迁鸿福。洪武五年春，　太祖高皇帝有旨，召高德僧十人於锺山法会，演法师与其选，召对武楼下，赐膳。次日驾幸锺山御崇禧寺，对扬称旨，　天颜大悦。已而感微疾，谓其徒曰：“吾今日去矣。”有问者曰：“和尚如何？”师曰：“谓吾昏耶。”问者曰：“昏得这个，昏不得那个。”师厉声曰：“有甚这个那个！”众请留偈，乃援笔大署曰：“有世可辞，是众生见。无世可辞，是如来见。踏倒须弥卢，虚空无背面。”遂端坐而化，天界金禅师因　召入内，具奏师告寂之故，并诵其遗偈，　太祖为手书之，嘉叹良久。阇维舍利无算，寿五十七，夏四十六。

　　○苏州虎丘灭宗宗起禅师

　　族出天台，谢事万年，隐居石桥庵。长年禅坐，不知有人世事。暮年僧录司举住云岩，仅一载。师为人简淡，拙於应世。士庶待之寻常，及化去光明伟异，皆嗟叹不已。乃洪武廿三年也。师终时，以平昔法语，稿自焚之。惟记其尝送衡公住穹窿偈曰：“穹窿山顶铁船浮，直接南湖万顷秋。谩说国师遗旧业，今逢开士继徽猷。髻螺山好排檐拥，法雨泉甘绕舍流。莫谓西来无祖意，未曾开口已先酬。”

　　○苏州常熟慧日昙石德祺禅师

　　嵬山太仓胡氏子，兴福院出家。初见湖州天池元翁信，至杭中天竺，了幻爱其笃志在道，俾居侍司，复升掌藏教，及幻迁灵隐，又往参谒，遂分第二座。从游既久，尽得其末后一着。久之，归大仓，构庵而居，曰：“净慧”。与数禅者同住，朝钟暮鼓禅诵有常规。邑之黎庶，翕然归敬。士大夫过门，但与谭禅，不及世故，不能契机，輙旁引圆觉楞严开喻，凡聆其指教，无不油然生信。晚年四众劝勉开法慧日，虽不遇其时，能以法道自任，凡丛林清规真举。上堂：“从来大道出平常，那用将心谩度量。渴则饮泉饥则饭，寒时向火热乘凉。慧日寺里一众，清晨上殿，讽经粥了，打板坐禅。饭罢，廊下东行西行，且道是平常不是平常？若是金毛狮子，三千里外见誵讹。”上堂，举真净和尚云“二月仲春渐暄，时来万物争妍。莫待桃花悟道，出门芳草芊芊。”师云：“恁么说话，犹带廉纤。在惠日则不然：二月仲春渐暄，日长正好打眠。长连床上一觉，团团月出山颠。”良久：“子期去后知音少，往往徒劳奏七弦。”终于嘉定檀越顾长达所建圆觉庵。师将终，谓庵主琛石隐云：“有一顶袈裟，无人堪受领，不幸得罪于师门。”言毕泪下，良久泊然而逝，茶毗异香袭人，莫不异之。

　　径山古鼎铭禅师法嗣


　　○杭州径山象原仁淑禅师

　　台之临海陈氏，年二十，闻径山寂照道望，往依之，获剃染。昙芳继席，俾掌内记。东还之鄞至育王，雪窗命职书记。妙明主杭中天竺，师造焉，明曰：“书记带得育王舍利来么？”师展两手云：“是什么？”明曰：“儱侗真如。”师曰：“当面蹉过。”明以竹篦抶之，曰：“不是不是，”师汗下如雨，乃云：“这回识破这老子了也。”会明迁径山，师再往参之，命居第二座，行院札符开法天目山大觉，兄视妙明而师承之，洪武元年善世院檄住嘉禾。天宁五年　诏天下高僧建法会於锺山，师预其列。入觐　奉天殿，赐坐与膳，寻住径山。上堂：“心不是佛，智不是道，恁么会者，庆快平生。不恁么会者，庆快平生。上乘菩萨信无疑，中下闻之必相笑。”卓拄杖云：“莫相笑，木马夜嘶风，天明失却晓。”上堂，举乾峰示众云：“‘举一不得，举二放过，一着落在第二。’云门出众云：‘昨日有人从天台来，却往径山去。’峰顾侍者云：‘明日不得普请。’”师拈云：“乾峰如项羽，持兵四十万会汉高於鸿门。若不是云门嗅土知机，争见前徒倒戈卸甲？”顾侍者云：“明日不得普请，败阙多少？”上堂：“有一句到你肉上抉疮，无一句到你日中逃影。总不恁么时如何？”良久：“横身当宇宙，谁是出头人。”因县令梁公复庵勉师建佛殿，材木已具而工未就，忽谓门人曰：“吾初住此山，梦寂照授筯九双。今越九载，缘止是矣。”书偈而逝。洪武庚申六月四日也，阇维脊梁骨寸余成佛像，眉目分明，观者惊异，叹未曾有。设利如珠，粘缀遗骨，塔于凌霄峰下曰“归云”。其住径山翰林学士宋公濂，赠以十偈，其末章云：“寂照传灯到妙明，如今正印属师兄。好将东海为油点，续焰联芳到化城。”

　　○应天府灵谷天渊清浚禅师

　　别号随庵，俗黄岩李氏，父益母应，师幼学乡校，颕悟特异，然不甘处俗。年十三依妙明於明之宝陀，逾年剃发受具。明迁中竺，延师居侍司，及升双径，又处以记室。师益奋励，坐究行参，弗忘向上事。一日阅大慧语录，至：“唤作竹篦，则触。不唤作竹篦，则背。”忽有悟，即白明。明曰：“我手何似佛手作么生？”师曰：“合取臭口。”明呵呵大笑。师复日阅《楞严》、《圆觉》、《楞伽》、《维摩》等经，皆深究义趣。既而还四明，留育王佛照祖庵五载。爱东湖青山境致清绝，往挂锡焉。洪武改元，始应郡守请，出世万寿。甫三载，又卜二灵和庵主故山缚茅而居，扁曰“随庵”。四年，　太祖高皇帝有旨於锺山，设普度大会，驿召有道沙门十人，师居一也。事竣还山赐赉甚优。十五年肇开僧录司，　召师职觉义。十九年被　旨即灵谷大斋会说法，祥光发现，照曜林谷，万目咸睹，叹未曾有。适灵谷住持羲物先以疾辞退，　太祖命师补处，亲制诗十二章，以宠其行。仍勑僧录司，官弘道夷简守。仁宗泐翰林学士刘三吾董伦咸属和，以赠师。寻和进，　太祖览之称善。时天大雪，　太祖御几筵，复为冒雪来朝，诗以褒嘉之，有“佛日增辉万象开，全身又入梦中来”之句，自是　太祖侍遇益隆，屡奉　制赓和。一日，钦和思亲怀故诗进　，太祖嘉叹，赐宝钞二千五百。师不己有，就奏为万工池，费而尤为。诸　亲王礼待，赐予手书诗偈及珍异物，道风远播四方，参学之士，云屯水汇，师皆随其根器，以加策励，多所成就。佛诞，上堂，举世尊初生下一手指天一手指地周行七步目顾四方云：“天上天下，唯我独尊。”云门云：“我当时若见，一棒打杀与狗子吃，贵图天下太平。”师颂云：“指天指地称第一，万祸千殃从此出。云门棒短没奈何，殃及儿孙无了日。”结制并谢首座。上堂，举云门和尚有时云“平地上死人无数，过得荆棘林是好手”时，有僧出云：“与么则堂中第一座有长处也。”师云：“唤什么作荆棘林？又何用？要过，殊不知荆棘林即是菩提座，从旷大劫来，未尝暂离行也。在里许住也，在里许坐也，在里许卧也，在里许卷舒出没，纵横变化，无不自在，所以道：随缘赴感靡不周，而恒处此菩提座。虽然，只如世尊入因沙室，与此时是同是别？毕竟水须朝海去，到头云定觅山归。”示全侍者偈曰：“破颜微笑显全机，二十乌藤未放伊。前路逢人休错举，得便宜是落便宜。”洪武壬申五月三十日入灭，其先五日，斥服玩，散交游，诫诸徒，别同僚。书偈而化。春秋六十五，夏五十一。阇维其徒收遗骨，陪葬双径妙明塔左。

　　○应天府天界白庵万金禅师

　　吴郡姚氏子，母苏。生师时奇香馥郁满庭，年临五六，方颡圆颜，白晢如玉。琢郡大夫爱之，时抱载车上，归与妻妾瑰玩之，欲索为子。父母靳弗与。逮七岁颕悟异常，几书一览即记忆。一日请于母：“儿患世相不常，愿求出世间法。”母曰：“出家甚苦，尔来幼，弗堪。”曰：“儿心自乐之想，无苦也。”自后，请之不已。父母知志不可夺，俾依吴县宝积寺道原衍公为弟子，祝发及受具衍主嘉禾德藏。师为纲维，俄弃去，谒妙明于双径，明一见，以法器期之，留侍左右。一日谓曰：“德山见龙潭，因甚向吹灭纸烛处方始瞥地？”师曰：“莫瞒某甲好。”又一日，举如来有密语迦叶不覆藏，声未绝，师即抗声曰：“和尚惜取眉毛。”一日，闻厓石堕地，胸中廓然顿忘知解。明俾掌记，由后堂复升前堂，自是声称籍甚。至正乙未，出世苏之瑞光，迁嘉禾天宁。帝师大宝法王闻师之道，授以圆通普济禅师之号。师自幼丧父，惟有母存，乃於城东筑孤云庵，以奉养焉。洪武改元肇开善世院以统释教，院以疏币聘师补处杭之净慈，不受。已而有　旨起师住持天界，师应。　诏至阙见，　太祖高皇帝於外朝慰劳优渥，即令内宫送入院，赐天厨之膳。自后屡　奏，对多称旨。上堂：“天地与我同根，万物与我一体。灯笼自灯笼，露柱自露柱。何曾得一体来？南泉道：时人见此一株花，如梦相似，又且如何？休将支遁鹤唤作右军鹅。”上堂，举黄蘗示众云“汝等诸人，尽是噇酒糟汉，恁么行脚何处有今日？还知大唐国里无禅师么？”时有僧出云：“只如诸方匡徒领众，又作么生？”蘗云：“不是无禅，只是无师。”师云：“潭州纸遗，一状领过。”五年春，诏三宗名僧十人及其徒二千，建广荐法金於锺山，命师总持斋事，师能灵承上旨，凡仪制规式，皆堪传永久。寻以母年耄，举径山泐公自代，复还喜禾侍母。是年冬，　诏复建会锺山如初。　大驾临幸，　诏师说法。公侯庶僚，靡不悦服。　上以师才智踔绝，　谕令罢道辅政，师固辞而止。一日示门弟子曰：“吾有宿因，必酬之去。”饮食七日，委顺而化。实六年十二月二十四日也。停龛六旬，启而视之，容貌如生，爪发皆长。阇维数珠，顶骨齿牙不坏。寿四十七，腊三十六，其徒奉灵骨及诸不坏塔于天宁。

　　○苏州万寿本空昙相禅师

　　谢檀越施法被，上堂：“见则易，识则难。花根本艳，虎体元斑。识不难，见不易。干木随身，逢场作戏。锺山道林大士拈起杖头剪刀，把虚空剪得七零八落。有个摩耶佛母忍俊不禁，向金针锋上玉线蹊中，恰好揍得，还成一片。青者自青，白者自白，红者自红，绿者自绿，莫不自然。斗角捉方，攒花簇锦。以致过现未来三世诸佛，向杂华世界各坐一方，同声赞叹：奇哉！奇哉！希有！希有！因见诸人懡[怡-台+罗]不采？走入山僧拄杖里去也。”举起拄杖，云：“若唤作三世诸佛，又是拄杖子。若唤作拄杖子，又是三世诸佛。三世诸佛穿过拄杖子，拄杖子穿过三世诸佛。正与么时，若有具择法眼缁素得出，许你一生参学事毕。其或未然，拄杖子为你说破。”卓拄杖云：“菩提妙华徧庄严，随所住处常安乐。”(叙谢毕复说偈云)“锦绣丛中辊出来，须弥顶上大张开。看他妙用神通处，鹘眼龙睛妙莫猜。”上堂，举云门因僧问“如何是学人自己？”门云“游山玩水。”师云：“原来跛脚阿师说得行不得，带累多多少少人向山水中着到。若有问北山，如何是学人自己，便与一喝，岂不直截分明？”良久：“个中若了元无事，体用何妨分不分。”上堂：“遇八念诵，遇五升堂。虽然旧事举起，何妨云门乾屎橛。切忌错承当。”佛诞日，上堂：“才出胞胎便会行，多生习气不能忘。西天五印都瞒尽，最苦难瞒是大唐。”上堂：“三期果满在今朝，大野风生暑气销。脚下草鞋生两翼，吴云楚水任游遨。大众，切忌踢破脚指头。”

　　○苏州万寿泽原慧禅师

　　上堂，举东印土国王请般若多罗尊者斋次，王问“诸人尽转经，唯师为甚不转经？”者云：“贫道出息不随众缘，入息不居阴界。常转如是经百千万亿卷，非但一卷两卷。”师云：“山僧道：东印土国王，只有供养心，全无问难意。见与么答，便言请尊者经看。若下得这一转语，非惟檀波罗蜜具足圆满，亦乃财法二施等无差别。”上堂，举晏国师示众云“鼓山门下不得咳嗽”时，有僧咳嗽一声。国师云“作什么？”，僧云“伤风”，国师云“伤风即得。”师云：“大小国师，龙头蛇尾。当时若见他道‘伤风’，便云‘伤风败教之徒，偏门摈出！’非惟有放有收，抑亦玄风独振。”上堂：“马祖升堂，百丈卷席。剑出匣画人之头，婴锋而摧；矢离弦石虎之额，没羽而裂。正所谓：毗岚倒山霹雳破柱时也。未举先知，尚为钝根。伫思停机，岂是灵利！”卓拄杖：“在途空尔念归家，多勇何如多智慧。”上堂：“得之於心，伊兰作栴檀之树。去之於旨，甘露乃蒺藜之园。古德与么道，品之教苑堪逞座主。长材班之禅丛，未见宗师手段。慧上座不惜眉毛为他去也。”拍禅床，下座。上堂：“临济云‘佛者，心清净是。法者，心光明是。道者，处处无碍净光是。’”良久，云：“三段不同，打归一处。”

　　国清梦堂噩禅师法嗣


　　○杭州径山岱宗心泰禅师

　　别号佛幻，越之上虞人，姓孙，父子实，母何氏。产师时外向而出，识者谓离俗之兆，未髫即聪颕，群儿莫与敌。尝书于闼曰：“一行白鹭非上天，不识飞作非。”父母异之，七岁入乡校，读书过日能诵，不烦捶责。校师奇之，然不乐处俗，惟僧是乐。年十五，依等慈沃洲达公，后礼其徒闻叟爱公剃染，继往郡城开原受具，志欲游方，遂入杭。初夏于西天竺，寻上径山见古鼎铭。鼎留为侍者，弗就。逾十载，闻梦堂说法天台国清，遂往见之。堂曰：“汝从何来？”师曰：“上虞来。”曰：“来作甚么？”曰：“特来礼拜和尚。”曰：“礼拜我作么？”曰：“学佛法耳。”曰：“若是佛法，我这里一毫也无。”曰：“和尚说底！”堂器之，即令入室，久之，见用贞于灵隐，命掌书记。　国朝洪武初，天界白庵疏命董姚江龙泉，继主上虞东山国庆。十三年，僧录司举住中天竺。时浙江布政使司布政王公钝重师林而能文，力为外护。永乐元年，升住径山。开炉上堂，举此庵和尚云“开炉今岁无柴炭，潦倒情怀实不安。寒气四山来得重，大家收足上蒲团”，“径山亦成一偈，举似大众：诸方无炭又无薪，寒气如何不着人。径坞有薪还有炭，自然暖处好安身。”浴佛，上堂：“母胎才出已称尊，不是兴家便灭门。莫谓云门无毒手，棒头别有一乾坤。”四年丙戌，　国家纂修《永乐大典》，师承　召，赴京僧录司。以师年耄，馆于天界闲居以俟。葛利麻上师至而迎接之，丁亥得归山中。戊子谢事，居寂照庵。辛卯受业，诸孙请归永乐侍奉。乙未冬十一月，示微疾。十四日作偈别众曰：“八十九年为僧，到老末后一句。不道！不道！”掷笔而逝。茶毗，徒孙收遗骨，塔于等慈。

　　天宁楚石琦禅师法嗣


　　○苏州万寿莹中景瓛禅师

　　别号笑轩，族出[橹-鱼+(?*圭)]李姚氏。父桂卿，母茆氏。幼岐嶷，与群儿戏輙作呗匿声。或调之曰：“明日有船来取你作壻去也。”师怒曰：“便是铁船来也打碎他底。”父母识其志，送同郡兴福寺礼法云祝发，犹壹郁不怿。既具戒，即更礼天宁西斋为师，始惬素抱。一日，叩问曰：“父母未生已前……”西斋遽曰：“那个是你本来面目？”师遂有省。径山竺远爱其英伟，招为侍者，升记室，寻往宣之水西，依法叔澹居於西堂，日增智证。　国朝洪武元年肇开善世院，总统昙公雅知师，首举出世海盐。天宁四年，澹居出主虎丘。师躬辅翼，迨迁万寿犹从之，若普化之於临济也。偶与僧山塘行次，僧举妙喜遣僧与张公紫岩书话，至“拖个死尸路上走”，乃大笑曰：“先师用处，我识得了也！”及澹居谢事。郡守王公兴宗请师嗣居之，时丁潦，饥众多而食不给，师分卫以赡。上堂：“世尊无说说，迦叶不闻闻。一段奇特事，分明举向君。”便下座。上堂：“溪光山色全彰清净法身，柳巷花街廓尔涅盘正路。”良久：“竹杖化龙去，痴人戽夜塘。”上堂：“夏日长，熏风凉，雨过满庭薝卜香。莫作境物会却，休为佛法商量。”良久：“达磨大师牙齿缺，释迦老子面皮黄。”上堂：“妙明心印触处全彰，在天是天，在地是地。在僧是僧，在俗是俗。即今坐立，俨然何处是妙明心印？”喝一喝，下座。上堂：“如来禅，祖师禅，如水合水，似空藏空。有般汉闻恁么道，便云‘我会也、我会也’，且问你，阿难因甚合掌？迦叶因甚擎拳？”击拂子，下座。上堂：“百千法门同归方寸，河沙妙德总在心源。玄沙和尚云‘达磨不来东土，二祖不往西天’，何处得恁么说话？嗄！口因踢破脚指头。”十一年，诏天下僧徒习《心经》、《金刚般若》、《楞伽》三经，昼则讲演，夜则坐禅。师为众讲说，言简理丰，靡不厌服。十五年僧录司选住青州华严，而终茶毗。其嗣法弟子昆山荐严素蕴等奉遗骨塔于苏之西山佛日庵。

　　径山愚庵及禅师法嗣


　　○杭州灵隐空叟忻悟禅师

　　苏之吴县人，俗姓钮。父本华，母吴氏。儿时简重寡默，父母知其非处俗质，甫九岁，命入郡城龙兴，依白云间公出家。暨受具，即欲参方。时愚庵居净慈，师往见。庵诘之曰：“如何是永明旨？”师曰：“某甲新到，只见一湖水，不识永明旨。”庵可之，遂容入室为侍者，继命典藏教，复居第二座。既而中天竺懒庵请居第一座，表率其众。久之还乡里，吴郡诸山以天平请，弗徙。时帝师闻师道誉，锡以“圆慈正济”之号。　皇明洪武元年戊申善世院命居感慈，亦不赴。三年庚戌，京都宗剎疏住浙江万寿。起废之余，待云锡不懈。迁住中天竺，募施建天香阁。既完，升住灵隐，学者鳞萃。上堂：“绝思惟，断疑惑，三际十方明历历。放过德山，扫除临济。热则乘凉，困则打睡。山悠悠，水悠悠，更嫌何处不风流？”上堂：“诸佛不出世，亦无有涅盘。释迦世尊因甚向双林树下摩胸告众云：‘汝等善观吾紫磨金色之身，瞻仰取足，毋令后悔。今日则有，明日则无。’世尊毕竟是涅盘耶？不涅盘耶？还委悉么？阑干虽共倚，山色不同观。”新正上堂：“今朝正月一，一岁从新起。徧界动香风，普天施法雨。拈拄杖，画一画云：“一生二，”又一画云：“二生三，”又一画云：“三生万物。”卓拄杖：“管取今年禾麦熟，大家安坐乐升平。”开炉上堂：“兼谢龙华和尚，今朝十月旦，天寒宜向火。深山古寺兽炭少，大家迭足团圞坐。堪笑丹霞烧木佛，却教院主眉须堕。”扣禅床云：“相识满天下，知心能几人。”终时寿五十五，臈四十。

　　○四明天童用愚希颜禅师

　　苏之长洲余氏，觉林出家。住后上堂：“登山须到顶，入海须到底。登山不到顶，不知大虚之宽广；入海不到底，不知沧溟之浅深。喝！才有是非，纷然失心。”上堂，举东山演祖示众云“祖师说不着，佛眼看不见。四面老婆心，为君通一线”，便下座，师云：“若教频下泪，沧海也须乾。”终于浙江万寿东堂。

　　○北京顺天府庆寿独庵道衍禅师

　　苏之长洲姚氏，幼依里之妙智庵出家。入乡校读书，不烦师谕，义理自通。寻礼宗传为师披削，未及冠，即能诗文。为时所称。从北禅虚白亮公习天台，教阅四教仪图解。剔其谬处问虚白，白不能答，遂弃之。往杭之径山，参愚庵机契，命司记室。自是往来十余年，尽得旨要，声誉洋洋，聿起江海间。初出世临安普庆，迁住杭之天龙，嘉定之留光。洪武壬戌僧录司选举，钦除庆寿住持。　皇上当潜龙时，重师道学。每召入内府，必茗膳问辩。屡锡楮镪黄白之物无虚月，众集如云，法席一振。上堂，举修山主云“二破不成一，一法镇长存，若作一二会，永劫受沉沦”，“修山主尽力只道得八成，普庆为他画虎添斑去也：二破不成一，黄昏候日出。一法镇长存，面南看北辰。若作一二会，隔壁猜哑谜。永劫受沉沦，圆通解脱门。喝！禾黍不阳艳，竞栽桃李春。翻令力耕者，半作卖花人。”上堂：“霜华扑户北风凉，荒院萧萧夜愈长。莫只拥衾间瞌睡，火炉头话合商量。”上堂：“今朝三月十五，庆寿升堂打鼓，山门厨库交参，露柱灯笼起舞。直得开山和尚向山僧拂子头上，将木剑绵蛇横拈倒弄，踊跃欢喜而脱咒曰：‘室利室利苏噜苏噜’。报禅流，休莽卤。蟭螟虫吞却虎，大地山河无寸土。”永乐二年，　皇上命师罢道辅政，特授资善大夫、太子少师，赐名广孝，与府第，享厚禄，屡锡金帛。虽胀冠带，当富贵，清修自如而淡薄，禅诵比旧益加。十六年三月二十五日往朝　皇上于北京，二十八日遂敛衽，趺坐而逝。　皇上哀悼，辍视朝三日，命有司为治丧葬，追封荣国公，谥恭清，遣官赐祭，以四月六日火化。惟舌不坏，坚如金石，得舍利皆五色，光彩煜然，仍为卜地，于西山砻石建塔，寿八十四。

　　万寿行中仁禅师法嗣


　　○杭州径山南石文琇禅师

　　苏之昆山李氏，父福成，母沉氏善清。幼从邑之双江绍隆院智兴祝发，初参兰江濋公於荐严，一见，器许，然师意终未满。洪武四年，熙怡翁说法虎丘，师谓闻：“其名既久，必一见。”乃已才觌面，果契合。遂俾居侍司，升记室。自是声誉霭然。未几，出世郡之普门，迁灵严，升住万寿，法席大振。永乐四年，奉　召纂修《永乐大典》，留京三年，及书完，僧录司公举师住杭之径山，参徒云集。上堂：“十方无异路，为什么南寻天台，北寻五台？目前无异草，为什么桃花红，李花白？”良久：“打破祖师关，总是自家底。”上堂：“情尘易遣，理障难除。尽十方世界空索索地，有什么情尘可遣？有什么理障可除？虽然山门头，佛殿里，切忌撞着露柱。”上堂：“望州亭乌石岭，相见了也。发明空劫已前事，灯笼与露柱交参，厨库对僧堂发笑，显示现行三昧。嘉州牛吃禾，益州马腹胀。天下觅医人，炙猪左膊上。三世诸佛构不着，历代祖师构不着。”上堂：“但参活句，莫参死句。头头上显，物物上明，是死句。举步踏着，南辰转身，触翻北斗，是死句。且作么生是活句？苏州街雨过着绣鞋。”众拟议，掷拂子，下座。上堂：“森罗及万象，一法之所印。前面是钵盂，峰后面是凌霄峰，中间是佛殿。唤什么作一法？”良久：“国一祖师原是昆山人。”上堂：“目前无法，意在目前，不是目前。不是目前法，非耳目之所到。洗砚池头云冉冉，埋鸡冢上草离离。”师室中垂语云：“道源不远在什么处？祖师西来为什么事？菩提无树谁为立名？”僧问：“昔有僧问‘巴陵祖意。教意是同是别？’巴陵云：‘鸡寒上树，鸭寒下水。’此意如何？”师云：“你问我。”僧云：“祖意教意是同是别？”师云：“[(?*犬)/?]瓦钵，破蒲扇。”僧云：“某甲不会，望和尚慈悲指示。”师云：“钵好盛饭，扇好取风。”师问侍者：“南阳三度唤侍者，你还会么？”者云：“也只为老婆心切。”师云：“你恁么会，国师汗臭气也未梦见在。”者云：“望和尚点破。”师云：“待钵盂峰点头向汝道。”师暮年，还万寿松院，纂成此录。及脱稿次，於永乐十六年九月二十四日入寂。茶毗舍利累然。其徒孙奉遗骨塔于永怀门，弟子分塔于寂照塔之右。世寿七十四，僧腊六十七，嗣法吴郡翠峰宗谧，校对寿梓，依世次而书入之。

　　○昆山永怀无我普观禅师

　　族出嘉定，於邑之留光寺出家。初参昙石於常熟慧日，咨以出世之法。石屡启之，知有而不能发。遂见熙怡於北山，俾居座首。一日熙怡问曰：“仰山梦升兜率，其意若何？”师曰：“白日青天休要说梦。”熙怡颔之。师尝颂赵州无字话曰：“狗子无佛性，一刀便断命。若是懵懂流，拟议即成病。”

　　○苏州虎丘性海善法禅师

　　别号无说，吴县徐墅顾氏，幼依宝寿信庵谨公学出世法，礼其徒祖显为师，见熙怡於万寿，俾职纲维。一日熙怡问曰：“兴化打克宾，你还会么？”师曰：“太平不用将军令。”怡休去，既而之杭，徧游湖山。时空叟悟主中夫竺，挽居藏司。师虽孜孜以向上事存心，然终有疑碍。偶访旧於江阴独行道中，田家小儿唤耕夫吃饭来，师闻不觉手舞足踏，私自庆曰：“今日始知眉毛元在眼上。”洪武庚申出世秀峰，壬申迁虎丘。佛诞上堂，举世尊初生话颂曰：“分手指上下，颠狂似少神。茫茫天地内，将谓更无人。”灵岩南石至，上堂拈拄杖竖起云：“灵岩拄杖子，若不是云岩师兄到来，决不肯容易拈出。且拈出后如何？”遂以拄杖放旧处，云：“明眼人前不敢妄通消息。”居四年，退归受经，辟一室，日宴坐其中。永乐七年正月旦，示微疾。初十日呼徒孙诫之曰：“吾世缘止於此矣，汝辈当勤道业，莫负出家之志。”言讫，端坐泊然而逝，茶毗收骨石附葬其祖信庵塔右。

　　○常州天宁雪心明显禅师

　　檇李陈氏，母颜，俱茹素事佛，故师自幼即绝荤血。稍长，父母命礼海盐德藏荆翁珏法师为师，年十有六，始得度为大僧。寻诣杭之昭庆受具戒，忽自叹曰：“出家以明佛心宗为要，若寻常碌碌者，名字沙门耳，何足取哉？”乃更衣往姑苏万寿参熙怡和尚。怡问曰：“汝是驱乌沙弥？应法沙弥？”师曰：“和尚年尊，惜取眉毛好。”怡见师年少英伟，异之，遂俾为侍者，亲炙既久，遂臻壶奥。去登径山见泉原，原闻自熙怡室中来，即延居记室，一时龙象皆敬而友之。常之僧纲司稔师道誉，以永庆久废，特命师起之。甫三载，堂殿一新，升主天宁，法席尤盛。室中垂语曰：“三世诸佛不知有，狸奴白牯却知有，且道知有什么？”又曰：“山门佛殿日夜为诸人说法，还闻么？”上堂：“历代祖师、天下善知识互相出兴，各开方便，盖得其本而然也。所以道从无住，本立一切法，你诸人若得其本，便能开大口，说大话；不得其本，莫道着衣吃饭量家道，便是土，也消不得。天宁恁么说话，且道还有本么？”自云：“有！归堂，吃茶去。”上堂：“如来说一切法，即非佛法。唤什么作佛法？昨日栽茄子，今日种冬瓜。”已而退居长洲庄溪福济庵，日以禅诵自怡，士庶归依者益众。永乐十三年四月示微疾，十五日澡浴更衣，端坐而逝。阇维设利无算迨旬余，有以灰土淘洗，又悉满所欲。其徒复初等收遗骨建塔福济之后。

　　○苏州示光止庵普震禅师

　　嘉定瞿氏，参熙怡于万寿，由内记而掌外记，出住示光，经一十年，克苦精勤，得住持之体，募建大雄氏殿，甫成。诏修《永乐大典》至长于，因疾而逝。师学赡内外，湖海咸期，其起熙怡之家，俄尔倾逝，莫不痛惜多声，偈以悼师。尝题鱼篮观音云：“丰婆窈窕鬓髼松，篮内鱼儿活似龙。路转金沙晴日暖，令人无处避腥风。”

　　○江阴光孝仲虚广益禅师

　　号萍庵，苏之吴县徐氏。从古庭学公於光福，究华严之宗趣。侍熙怡于虎丘，了少林之别传。一日侍次熙怡，举南阳三唤侍者话，未竟，师遽说偈曰：“南阳三唤太无端，六月无风彻骨寒。一把柳丝收不得，和烟搭在玉栏干。”住后上堂：“非不非，是不是，辩如悬河说不出。力能扛鼎提不起，阿呵呵，啰啰哩，三级浪高鱼化龙，痴人犹戽夜塘水。”终时寓江阴广福。

　　径山复原报禅师法嗣


　　○抚州踈山天霖泽禅师

　　初住智门，后居天界第一座，升踈山解夏，上堂：“九旬禁足，以大圆觉为我伽蓝，身心安居平等性智。释迦老子，舌头拖地。赵州云：‘有佛处不得住，无佛处急走过。’三千里外逢人不得错好，犹较些子。如今截断二途，剖破藩篱去也。须弥顶上走马，大洋海底蹴球。人人鼻孔辽天，一任随缘去留。”颂僧问巴陵话：“珊瑚枝枝撑着月，三世如来同一舌。共工触到不周山，女娲炼石补天缺。”终于踈山。

　　灵隐性原明禅师法嗣


　　○应天府碧峰无作慎行禅师

　　别号卍庵，族出台之临海毛氏，幼聪敏，稍长从四明雪窦寿松怀祝发，及受具，才思泉涌，偈句操觚而成，人因称为小高僧。洪武戊午如杭冷泉参幻隐，隐问：“何处来？”师曰：“四明隐。”曰：“如何是三佛出处？”师曰：“一尚不可得，何况有三？”隐曰：“未在。”师曰：“和尚因甚自生退窟？”隐乃厉声云：“参堂去！”师当下豁然，隐喜，即俾侍香。凡幻隐上堂小参赠送偈语，诸徒争执笔记录。师一经耳目，绝无忘失。丁卯，杭之僧纲司以大报国命出世，丙子僧录司选举，钦除青州府郡纲兼住持弥陀禅寺。皇上登极，召授僧录司左觉义兼碧峰住持，　恩赐隆厚。师室中垂语曰：“郑州梨，青州枣，万物无过出处好。你诸人还知出处么？”又云：“云门乾屎橛，洞山麻三斤。不用举着，父母未生前道将一句来！”永乐甲午正月十日示微疾，十一日呼诸徒训诫讫，端坐而逝，茶毗。其弟子虎丘宗南奉遗骨，附葬杭之灵隐幻隐塔之右。

　　万寿佛初淳禅师法嗣


　　○常州天宁沧海智宝禅师

　　绍兴人，苏之嘉定普照出家，礼铁壁通公为剃度师。初住长洲月轮，迁常之天宁。上堂：“奔流度刃未是作家，疾焰过风犹为钝汉。德山见僧入门便棒，笑杀旁观。临济见僧入门便喝，翻成剧戏。指南一路，智者知踈；末后一机，通人解会。若是举一明三目，机铢两底，拨着便动，撩起便行，犹是外边打之，绕离此之余，不堪种草，总不恁么，又且如何？”良久：“将此深心奉尘剎，是则名为报佛恩。”退归普照而终，火后，门人收骨附葬铁壁塔侧。

　　报恩无方普禅师法嗣


　　○懒牛勤禅师

　　颂世尊成道：“夜半毛头星子现，老胡才见便荒忙。玉溪一觉鸡鸣丑，谁管三更月到窗。”

　　天童怪石奇禅师法嗣


　　○钱唐广化宗圣觉禅师

　　黄岩蔡氏，径山本源达手度弟子，厉志讲学，怪石在大慈时，招居侍司。未几，往从育王石室攻诗。诗日臻其奥，若赵公子昂虞、公伯生张公仲，举皆称之。中岁知非，取平日着作火之，力空绝学之旨。参仲谋猷无所入，遂扣南堂于本觉。堂曰：“你自是了事人，但闻见太多，隘塞胸次，以致本地风光不能发现。”师随问：“如何是佛？”堂曰：“晨时有粥，午时有饭。”拟进语，堂以手揶揄曰：“不是不是。”师恨其不为明白说破，次日又谒云：“和尚开大炉鞴镕锻圣凡，我正如一块顽铜钝铁投入其中，求锻炼成就美器。若不能者，是和尚炉鞴欠热耳。”堂曰：“我此法门只贵直截承，当不在世智辩聪。若能一刀两段，有甚么顽铜可锻？有甚么美器可成？去此二途，向父母未生前道将一句来！”师无语，后效古人顶弥勒像，彻夜行道所生内院，久之豁然彻见怪石用处。年六十二得微疾，与众诀别，泊然而逝。

　　○金陵汤水延祥绝海法舟禅师

　　昌国人，依怪石了达宗旨，住延祥二十年，得住持之体，垂终将衣钵尽行遗嘱，独留拄杖棕帽，请方丈东堂至，拈拄杖与方丈云：“与和尚撑天拄地去！”提起棕帽与东堂曰：“与和尚盖覆天下人去！”言讫，端坐而化，寿八十七。

　　○古心仁藏主

　　台州人，参怪石得旨，遂司是职。居天童蒙堂，足不出山门，尝作二偈，悼断江恩公。其一曰：“知识一年无一年，烹金炉冷火无烟。布单从此不须卖，留取三冬盖脚眠。”其二曰：“笑到断江肠欲裂，数珠牙齿不关情。破沙盆话无人举，秋雨秋风撼祖庭。”

　　道场玉溪珉禅师法嗣


　　○四明天童寿岩智昌禅师

　　台之黄岩陈氏，谒枯木秀于大慈。木激以究明己事，师因谢绝诸缘，危坐蒲团，足不越阃。一日暑雨初霁，绿阴凝寂，蝉声乍歇，忽然有省。遂往霅之道场参玉溪，溪与语契合，留居择木寮。一日举送僧偈云：“东观白雾蒙蒙，西望青山岌岌。唤作浑仑句子，胡饼正好觅汁。侍者会么？”师云：“鸡作鸡啼，犬作犬吠。”溪咄云：“未在，更道。”师拟开口，溪便打，师便礼拜。孚中信唱道天童，往见之，乃为司藏，久之出主四明大梅，升昌国吉祥，迁天童。师室中问僧云：“生从何来，死从何去？”僧云：“渠无生死。”师云：“渠是阿谁？”僧无对，师便打云：“不快漆桶。”师又问僧云：“太白峰开口即不闲，玲珑岩点头一句道得么？”僧无语，师云：“伎死汉。”上堂：“似地擎山，不知山之孤峻；如石含玉，不知玉之无瑕。知之者不如好之者，好之者不如乐之者且，道乐个甚么？”喝一喝。上堂：“释迦老子在你脚底，三世诸佛在你脚底，六代祖师在你脚底。拟议不来，白云万里。”上堂，举僧问投子“一大藏教还有奇特事也无”，投子云“演出一大藏教。”又有僧问黄龙“一大藏教还有奇特事也无”，黄龙云“演入一大藏教”。妙喜云“演出演入则不无，二大老若是奇特事，三生六十劫也未梦见在。”师云：“妙喜恁么说话，也是压良为贱。唤作奇特事，早是错下名言！”拍禅床，下座。颂赵州庭前柏树子话曰：“庭前柏树子，直截为君举。东土与西乾，迢迢十万里。”

　　○杭州净慈愚溪弘智禅师

　　别号稿室，苏之吴江人。初住广德圣感，移广信兴福湖之法宝道场。洪武初，升居净慈。上堂，举“东山和尚示众云‘结夏，无可供养大众，作一家宴管顾诸人’，遂展两手云：‘啰啰招，啰啰摇，啰啰送莫怪空踈。伏惟珍重。”师云：“东山和尚与么设施，也是黄叶止儿啼。兴福则不然。”拈拄杖，靠左边下座。上堂，举“碧云和尚云：‘跳出胞胎也只宁，指天指地强惺惺。碧云不用韶阳棒，水拍银盘弄化生。’老碧云使福州肚肠，用白拈手段，言中蛊毒，句里砒霜。捡点将来，只是腕头力弱，不能用韶阳棒子。法宝则不然，有条扳条，无条攀例。輙成一偈举似诸人：母胎出得便粗豪，南北东西转一遭。孝顺子孙心似铁，年年恶水蓦头浇。”上堂，举迦叶世尊偈云“一切众生性清净，从本无生无可灭。即此身心是幻生，幻化之中无罪福。”师云：“迦叶如来乃十号具足之尊，位居七佛之内。既出头来，只合提持向上一段极则大事，与大地众生解粘去缚，拔楔抽钉，便一个个不为罪福所惑，一个个不为生死所拘，一个个不为身心所役，一个个不为净秽所碍。无端说身、说心、说净、说秽、说生、说死、说罪、说福，带累后代儿孙个个拖泥带水，头出头没，无有出离。且道作么生是向上极则大事？”骤步下座，云：“切忌认驴鞍桥作阿爷下颔。”二十年任湖州府僧纲司都纲，二十四年秋九月一日上僧录司书求解印，寻辞合郡官僚与诸道旧，期以九日茶毗，遂归法宝之东轩，以衣服遗嘱诸山及分诸徒。是日与客早饭且戏曰：“我上路人宜倍餐，令人舁龛。”师乘舆语笑如平居，至化所，有以师像请赞，师援笔疾题云：“西州大呆子，东土哑羊僧。静奏无弦曲，间看没字经。百般无出豁，一味得人憎。末后转身句，浑仑付丙丁。”遂索火自焚。苕溪驿丞三山陈德铭尝问道於师，后至哀泣独甚。师於火聚中掷数珠与之云：“勤修勿怠。”俨然不动，龛之四维一舍许天华弥空。好事者搏取置香合中，信次乃消。有九鹤盘旋空中，火烬方去。舍利无算，送者数千人，於草木瓦砾中得之者甚众。嗣法弟子法宝住持道慧等奉舍利骨石塔于道场山之归源庵。

　　天宁无能教禅师法嗣


　　○铙州妙果竺源永盛禅师

　　饶之乐平人，姓茫氏，号无住。年十七从沙门常公於萝山寺。常使受学乡校，而每耽禅寂。一日刺血书《金刚经》，常见之，呵曰：“不读书，早事此耶！”师徐对曰：“读书能免生死固不敢懈，第不免尔。”常虽奇之，终欲使卒其学。既剃落，谒月庭忠於蒋山。时孤舟济为首座，济以皖山凝示蒙山异公语示之，师抚几曰：“於此已见二公矣。”至东林悦堂誾命掌藏教，过袁州见[仁-二+幻]牛和於治平，寻抵无为见无能，举前参请话征诘，涣然氷释。能俾头赵州无字话，师冲口曰：“赵州道无，猛虎当路。狐兔潜踪，佛祖罔措。”又令颂有字话，师曰：“狗子佛性有，面南看北斗。更拟问如何，虚空开笑口。”能肯之。海印如居饶州，荐福延。师居座首。延佑四年，南巢居民柳氏舍山成庵，曰“竺源”，请师居之。天历己巳主西湖妙果，垂三关语示学者：“一，父母未生已前，向甚处安身立命？二，三千里外定誵讹，因甚对面不相识？三，展手云：‘此是第二句，还我等一句来。’学者多不契其几。”上堂：“大众，天地未分，阴阳未判，此心已逼塞虚空。天地既分，三才既立，此心亦逼塞虚空。即今坐立俨然，此心亦逼塞虚空。所以道：‘心同虚空故，示等虚空法。证得虚空时，无是无非法。’”上堂：“般若如大火聚，拟之则燎却面门。岂不见僧问五祖演和尚云：‘一大藏教是个切脚，未审切个甚么？’祖云：‘钵啰娘，’”师拈拄杖卓一下云：“野色更无山隔断，天光直与水相连。”至正七年丁亥四月二十四日入寂，弟子奉全身塔于珠峰。世寿七十三，僧夏五十三。

　　冶父金牛真禅师法嗣


　　○庐州大湖普明无用贤宽禅师

　　庐之和州含山县周氏，参金牛於冶父。初入门，金牛便喝，师亦喝。金牛曰：“那里学得这虚头来。”师曰：“大有人疑着。”金牛便打。次日，又见金牛，引师入合中坐，忽炉内汤瓶泻，炉灰上冲。师豁然大悟，汗流浃背，即呈偈，有“水底泥牛吼一声，大千沙界一齐倾”之句，金牛颔之。至正甲午，於太湖创禅居曰“普明”，又於西梁山及当涂各处建庵。师往来说法，四方禅衲蚁慕。夜则有天灯下照人，皆惊叹，师若无有常。师特赐佛照圆悟之号，佛成道示众曰：“六年雪山错，忽见明星错。走下山来错错错。假使九州之铁，也难铸这一错！”卓拄杖一下：“大地含生，成等正觉。”泰定三年九月十五日，召门弟子勉进德业已，书偈而逝。龛留一月，颜貌如生，全身葬太湖之原。

　　真觉原翁信禅师法嗣

　　○杭州虎跑止岩普成禅师

　　室中垂语云：“大鹏金翅鸟，因甚在蟭螟眼里作窠？”又云：“南高峰因甚与北高峰斗额？”

　　○嘉兴广德东海德涌禅师

　　族出广东冯氏，生十三岁便知有出世大事因缘。十九岁僧于曹溪南华，决志参方。首谒赣州马祖岩彻庵，见即器异之。次见智者无涯际、华顶无见睹，皆有所启发，然犹以为未了。闻原翁喝道吴兴之天池，不惮数千里之远，直造其门。适机缘相契，向之所未明者，一旦而廓然矣。时虚谷主径山，师为掌内记。及元叟继席，又掌外记，悉有声称。第孳孳以道为务，世俗文笔随时应酬，非其好也。自是道风远扬四方，参请之士，随处麕至，却之不能去。乃结庐嘉禾之曹奥，即广德也，大开法席陶冶后昆逾五十年，登其门者多获趣证。上堂：“一向不恁么，孤峰独宿，目视云汉，不顺人情。一向恁么，十字街头，灰头土面，世谛流布。恁么中不恁么，不恁么中却恁么。悬崖撒手，从空放下。随处自在，是处安间。本无生灭，岂有去来。放大光明，高低普应。到这里始知‘居一切时不起妄念，於诸妄心亦不息灭。住妄想境不加了知，於无了知不辨真实’，与诸佛同一受用，其或未然，有寒暑兮促汝寿，有鬼神兮妬汝福。”上堂：“寂光圆照周沙界。体用如如绝古今。直下不生凡圣解。鹁鸠啼在绿杨阴。”上堂：“动则影现，觉则氷生。不动不觉，死水平沉。既动既觉，未免伤锋犯手。正恁么时，如何举唱蓦？”拈拄杖卓一下云：“依稀苕帚柄，彷佛赤斑蛇。”洪武元年十二月初一日入寂。

　　○湖州天池空海本源和尚

　　苏之崇明人，山居不出，有高尚之节，道俗归之着甚众。尝赞达磨偈云：“竺国东风欠密藏，十分春色媚晴妆。一声雷过落花雨，狼藉满城流水香。”

　　○乌石山杰峰愚和尚

　　室中垂语云：“三世诸佛，因甚么披毛戴角，在异类中行？白日青天，因甚开眼作梦？一尘不立，因甚么法法全彰？”

　　增集续传灯录卷第五

增集续传灯录卷第六 

　　　　径山兴圣万寿禅寺前住持比丘吴郡文琇集 

　　大鉴下第二十三世 

　　紫箨竺原道禅师法嗣 

　　○四明天童了堂唯一禅师 

　　别号“芥室”，台之宁海人,宋丞相叶梦鼎之的裔。从四明“万寿”雪崖庄公，学出世法。 

　　初住延庆，迁台之紫箨四明“天宁”。 僧问：“金刚眼中着得什么？”师云：“着得什么则且置，唤什么作金刚眼睛？”僧云：“学人不会”师云：“问取灯笼”。僧云：“十二时中如何用力？”师云：“无汝用力处。”僧礼拜。僧问：“如何是佛？”师云：“八角磨盘空里走。”僧云：“如何是法？”师云：“赤脚踏氷棱。”僧云：“如何是僧？”师云：“井底种林檎。”僧云：“如何是一体三宝？”师云：“骅骝将捕鼠，不及跛猫儿。”僧问：“万法归真，真归何所？”师云：“三脚虾蟆着锦裆。” 

　　上堂：“我此间也无禅，也无道，也无玄，也无妙；只有一口剑，佛来也斩，魔来也斩。众中忽有人出来道：借和尚剑看。只向他道：三年一闰，五年再闰。” 

　　上堂，举“盘山积禅师示众云：‘心月孤圆，光吞万象；光非照境，境亦非存；光境俱亡，复是何物？’”师云：“天台则有，南岳则无，赵州东壁挂葫庐。” 

　　上堂：“饮光论劫坐禅，布袋终年落魄。质库何曾典牛，蚁子不食生铁，占波国人语言难辨。一二三四五，虚空缺处补；五四三二一，黄昏候日出。”拍禅床下座。 

　　上堂：“佛祖向上巴鼻，诸人本地风光。觑得破者，银山铁壁；觑不破者，银山铁壁。且道一大藏教是个切脚，毕竟唤什么作正文？”拈拄杖，“兴化棒头知落处，笑看千嶂起风雷。”退院。 

　　上堂：“百尺竿头抛铁网，千峰顶上棹金船；行来此日难行事，了得前生未了缘。” 

　　终时寿八十四。 

　　○台州瑞岩恕中无愠禅师 

　　台之临海人，别号“空室”，族姓陈。七岁入乡校，所读书不烦再授。往径山，依寂照剃落。辞，游方，见“净慈”灵石芝、“资福”一源灵。源造诣深远，师扣问细大事至详切。既而归径山，寂照令居择木寮。东还，见“太白”平石，典藏教。久之，又偕聪木、庵兴、大宗参竺。原於紫箨以“看狗子”话未破为问，才开口被一喝，即大悟。因进一颂曰：“狗子佛性无，春色满皇都，赵州东院里，壁上挂葫芦。”原乃笑曰：“恁么会，又争得。”师拂袖便出。开法明之“灵岩”、台之“瑞岩”。 

　　室中示众曰：“稳坐家堂，因甚主人翁不识？掀翻大海，掴碎须弥，平地上因甚抬脚不起？眼光烁破四天下，自家眉毛落尽，因甚不见？” 僧问：“如何是‘瑞岩’境？”师云：“风吹不入。”僧云：“如何是境中人？”师云：“水洒不着。”僧问：“如何是函盖乾坤句？”师云：“猛虎口里活雀儿。”僧云：“如何是截断众流句？”师云：“金刚手里八棱棒。”僧云：“如何是随波逐浪句？”师云：“李白捉月，张骞乘槎。” 

　　上堂，竖起拂子云：“世尊拈花，达磨面壁；乃至后来，或行棒行喝，或擎叉舞笏，神头鬼面，百种施呈，总向这里出掷下。”云：“好事不如无。” 

　　上堂：“辞亲割爱，剃发染衣，入此门中，合为何事？若也知惭识愧，是真出家。一出俗尘恩爱家，二出三界火宅家，三出粗感烦恼家，四出细惑无明家。出得四家，始称衲僧家。且如何是衲僧家？撞着冤家、恶口小家。” 

　　上堂：“情尘易遣，理障难除。十二时中，放教虚豁豁地，不取一法，不舍一法。情尘不遣而自遣，理障不除而自除。饥则吃饭，寒则添衣，又不可违时失候。” 

　　上堂：“若以语言名状心，终不得心；不以语言名状心，亦不得心。去此二途，如何凑泊？驴唇先生开口笑，阿修罗王打[跳-兆+孛]跳；海神失却夜明珠，擘破毗卢穿七窍。” 

　　学者景从。俄，谢事，居“松岩”。洪武七年夏，日本国主遣使入贡就奏，请师化其国。以水晶数珠、峨山石砚为贽。上召师至阙，师以老病辞。上悯而不遣，留处界。时，金华宋公濂在翰林，休沐日则访师，剧谈道妙。 

　　是年冬奉诏东还。宋公为制《语录序》，晚年因弟子居顶住翠山，迎师奉养，四方参扣者无虚日。忽遘微疾，索笔书偈曰：“七十八年无法可说，末后一句露柱饶舌。”端坐而逝，实洪武十九年丙寅七月十日也。阇维，奉骨窆翠山之唐岙。 　 

　　○宁波天童木庵司聪禅师 

　　台州临海谢氏，宋宰相方叔之后；父岳,母黄氏。年十五，从鄞之“灵峰”汶公，学出家法。既祝发受具，谒“天童”平石砥公，居侍司；登径山，依原叟端禅师，升典藏之职。 

　　师自察所得不离见闻觉知，岂为究竟。有老宿言，紫箨道公，本色钳锤。时，道公春秋高，栈绝人事。师至，却之；如是者三，方纳之。 

　　一日，举圆照以“庭前柏树子”答僧问“古帆未挂机缘”。师豁然开悟，彻见从上诸祖用处。 

　　至正辛卯，来太白蒙堂；闭一室禅诵，日有常规。久之，行宣政院檄，师出世里之“洪佑”，迁“国清”。皇朝洪武二年，升“天童”法席，出诸方。 

　　上堂：“从缘有者，终成败坏；不从缘有者，历劫常存。举起拂子，穿却德山鼻孔，换却临济眼睛。” 

　　上堂：“百丈卷席，秘魔擎叉，南泉斩猫，大随烧蛇。犀因玩月纹生角，象被雷惊花入牙。” 

　　上堂：“一切法即诸佛法，一切道即诸佛道，一切语即诸佛语，一切事即诸佛事。南瞻部洲，北郁单越，西瞿耶尼，东拂于逮，家家门底透长安。”卓拄杖一下，下座。 

　　五年，朝廷即锺山设无遮大会，诏两浙高行僧，校雠《藏经》，仪袁法事。师预焉。屡获赐坐，从容论道；诏师说法，开示幽显。 

　　及东还，寻，退居东堂。因自号“东院”。十四年四月朔入灭，寿七十。

 　　○杭州径山大宗法兴禅师 

　　别号“松石”，台之黄岩阵氏，幼岐巍。在龆齓中，重默如成人。年十五投同邑“瑞严寺”明公出家，依平石砥于“天童”。命侍香。逾浙，见古鼎于“径山”，延入藏司。 

　　时，归源藏老于仙居紫箨。师与木庵聪等，折节轮诚，咨决法要，有省。出世永嘉“太平”，迁乐清“寿昌”、鹰山“能仁”。 

　　上堂：“青海崖头，双溪那畔；烟波万顷，渔市千家。突出衲僧，巴鼻显示；第一义谛，当头坐断。百匝千重，一句全提，十方通畅。所以道：佛佛授手，祖祖相传。德山入门便棒，临济入门便喝；秘魔擎叉，俱胝竖指。检点将来，总是三家村里卖草鞋底相识。”蓦拈拄杖，“须弥山上走马，大洋海底横身。天无私临，日无私照；山岳穹崇，江河浩渺。是故金轮御，万国咸宁；玉烛调，四时式叙。狸奴、白牯齐歌至化，露柱、灯笼共乐升平。”卓拄杖，“洪钧妙力先天地，五叶花开徧界春。” 

　　上堂，举杨岐拈拄杖示众云：“一即一切，一切即一。”以拄杖画一画云：“山河大地，天下老和尚百杂碎。作么生是诸人鼻孔？”良久，“剑为不平离宝匣，药因救病出金瓶。”喝一喝，卓拄杖一下，师拈云：“大小杨岐，巧尽拙出。”蓦拈拄杖，云：“诸人鼻孔即且置，作么生是山河大地，天下老和尚百杂碎？”靠拄杖，“不因紫陌花开早，争得黄鸬下柳条。” 

　　洪武丁卯，僧录司选师补处“径山”。衲子向风云合。斋厨不给，乃吴江望族葛德润乐为之赈，与师若有宿契然。 

　　明年遘微疾，前住侍复原报禅师，居“寂照庵”。一日来问疾。师危坐欵茶话而别。忽顾待僧，云：“吾行矣。”侍僧曰：“临行一句作么生道？”师云：“空手捏双拳，开口落第二。”僧曰：“恁么，则与和尚流通去也。”师云：“也不消得。”侍僧拟再进语，师竖一拳示之。即索笔，书偈云：“生也如是，死也如是，如是如是。咄咄。”掷笔而逝，乃三月十一日也。茶毗，舌根、牙齿不坏，其徒塔于支陇东崦，其营立之费，则出义士山左者，姓姚彦仁氏。 


    ○四明保福一庵如禅师 

　　温州人。上堂：“昨日说凡夫法，圣人不会；今日说圣人法，凡夫不知。”拈拄杖卓一下，“虾蟆跳上梵天，蚯蚓蓦过东海。” 

　　上堂：“三德六味供佛供僧；有情无情均沾利乐。还有知恩报恩者么？有水皆含月，无山不带云。” 

　　上堂，“粥罢吃茶，茶罢升座。摩诃衍法，离四句，绝百非。”便下座。 

　　○黄岩灵石古帆新禅师 

　　初，见东州永於虎丘。俾典藏钥。次见竺原於鸿福。一夕，上方丈，请益云：“某甲看狗子无佛性话，无入头处。望和尚垂示。”原厉声云：“夜深，下去！”师归堂中，诟骂云：“不为我说则休，何得见嗔？！”有人说向竺原。竺原云：“他向后自会去在。”师闻之，当下廓然。 

　　保宁古林茂禅师法嗣 　　○苏州灵岩了庵清欲禅师 　　别号“南堂遗老”，台之临海大雄山朱氏，母黄。九岁而孤，仲父茂上人，引登径山，为童子；依虎岩试经，得度受具。希白明藏主亦师之叔父，自“育王”横川会中来，一见，以法器期之；提诱辨诘，无所不至。谓曰：“子气锐甚，非佛性不足为师；今在苏之开原，往见不可后。” 

　　师即谒佛性。性问云：“近离何处？”师云：“径山”。性云：“船来，陆来？”师云：“二俱不涉。”性云：“汝安得到此？”师便喝。性云：“虽是后生，却堪雕琢。”他日，性又问：“汝岂不是‘径山’来？”师云：“是。”性云：“山上有鲤鱼，井底有蓬尘，作么生？”师云：“和尚甚处得这消息来？”性云：“钦师因甚犹被马师惑？”师云：“也少和尚一分不得。”性云：“参禅须是些子始得。”师乃掩耳而出。 

　　皇庆初，佛性被旨复住“开原”，师为入院侍者，继掌藏教。还径山虚谷陵，选为后堂首座。佛性迁建业“保宁”，分第一座说法。 

　　天历乙巳，出世漂水“开福”。元统癸酉，迁嘉禾“本觉”。帝师大宝法王有旨，赐金襕衣并“慈云普济禅师”号。居十年，退居南堂。至正乙酉，应中吴灵岩请，衲子闻风而萃。 

　　室中垂语云：“文殊、普贤起佛见、法见，贬向二铁围山则固是。且道释迦老子还有过也无？”良久，云：“休”。 

　　上堂：“一大藏教，束之高阁；长期短期，无绳自缚。莫更纷纷纭纭，直须洒洒落落。杨岐一头驴，只有三只脚；潘阆倒骑归，颠杀黄幡绰。五味拈来饡枰锤，别有香风满寥廓。”喝一喝。 

　　上堂：“前无释迦，后无弥勒，中无自己。钟楼上念赞，床脚下种菜；甜瓜彻蒂甜，苦瓠连根苦。” 

　　阅五载，复归“南堂”。时，江浙行省丞相遣使延请，师坚卧不起，作三偈答之。有“绿萝窗下垂垂老，轩盖林中不得来”之句。 

　　癸卯秋八月十三日，感微疾，默而不言。至二十五日，索笔书偈云：“七十六年，无后无先；圣凡情尽，明月中天。”适通守陈公元礼来候疾，谓师曰：“和尚，东南大法幢也。时既至矣，可无一言启迪我辈乎？”师瞪目大笑，遂泊然而逝。阇维，火未盛，有红白二圆光盘旋龛顶，良久，浮空而灭。顶骨、舌齿俱不坏，舍利无算。侄僧祖灊等收而藏之“南堂”，即千佛塔院。 

　　○台州龙华会翁清海禅师 

　　临海人,年三十始入道。投“径山”虎岩披剃，至旃檀林巡按。有见其举止山野，窃讥诮之。即发愤，翼日往天目求中峰诲示，昼夜弹力参究，睡重难遣，摘数珠撒暗地，摸足数乃已，久之无所入。 

　　时，东州住“虎丘”，古林住“开原”，东岐住枫桥“寒山”。师如苏州，出入三大老之门，渐臻阃奥。出世“龙华”。 

　　师室中垂语云：“举足下足，无非道场，因甚却踏不着父母未生面目？开眼便见，因甚不识？”一日，问僧云：“甚处来？”僧云：“天台。”师云：“还闻长觜鸟说禅么？”僧云：“闻。”师云：“摩斯咤因甚心挂树枝，身沉海底？”僧拟议，师即打出。 

　　僧问：“如何是三乘教外别传底事？”师云：“汝若不问，我即忘却。”僧云：“恁么，则学人有赖也。”师云：“切忌错承当。” 

　　上堂：“木落四山空，水肃潭石见；霜气晓萧萧，又是十月半。堪笑衲僧家，漏逗浑不算；若也算，两个五伯，原是壹贯。”喝一喝，下座。 

　　上堂：“诸佛时时降生，诸佛时时成道，诸佛时时灭度。若言有过去、未来、现在，大似无事生事。毕竟如何？饭箩里还着得屎么？”喝一喝，下座。 

　　上堂：“一释迦、二原和、三佛陀，分明道了也。献佛不在香多。” 

　　师谢事西游，寓云间南禅。是时，蒙尚为驱乌受经，师正宗兴山。主迎师来双江“绍隆”。有一居士行业极谨，年七十余。欲礼师剃度故也，居士后名“觉显”，号“无外”，终时多灵异。由是蒙得侍左右，仅一岁。师每举古德语示蒙，蒙不能晓。寒夜爱拥炉坐，尝引声吟曰：“腊月寒深道者孤，一堂禅侣守寒炉；衲衣穿处氷侵骨，坐到更深炭也无。”蒙遂扣问云：“古人毕竟意在於何？”师曰：“你他后自会去在。” 

　　年九十三，抵“育王”守横川祖塔。俄，跌损左足，不能良行。每床坐，当清夜，朗吟古人偈语。其徒文涣问曰：“一生参禅到此不能受用，却托吟咏自遣。”师曰：“不见大慧和尚因疾呻吟，左右云：平生呵佛骂祖，今乃尔。大慧云：痴子！呻吟便不是耶？！”涣礼拜。既寂，火化，异香袭人。 

　　○温州仙岩仲谋猷禅师 

　　本郡人。上堂：“明头来明头打，着甚屎急；暗头来暗头打，着甚屎急；四方八面来连架打，着甚屎急。总不与么来时，明日大悲院里有斋。又且如何？踏破草鞋赤脚走，好山犹在最高峰。” 

　　上堂，举松源和尚示众云：“石巩张弓，鲁祖面壁；正令不行，抝曲作直。”师云：“广教则不然。石巩张弓，鲁祖面壁；绵裹秤锤，锦包特石。” 

　　上堂：“碧天杳杳，红日团团；空里无花，眼中无翳。成佛作祖，正是这个时节；拖犂拽杷，正是这个时节。” 

　　谢藏主侍者至，上堂：“一默酬僧，雷轰电激；三唤领旨，玉转珠回。七十三，八十四；筑着磕着，碍塞杀人。”拈拄杖，“昨夜西风枕簟秋，无限蝉声噪高树。” 

　　读《正法眼藏》，偈曰：“竹榻夜长灯焰短，萝窗昼永日光浮；二千余载真消息，五十平头病比丘。” 

　　○日东建长竺仙梵仙禅师 
　　自号“来来禅子”。见休，居於“保宁”，得心要。 

　　泰定间，日东遣使来聘。既至其国，道契其王臣，度人不可胜纪。熙怡和尚尝叙其〈语录》，有云：“惟古林诸子多贤，而崭然绝出者二人。其一南堂欲公，道鸣中国；其一竺仙，化彻异邦。可谓二甘露门矣。”是《录》称性而谈，妙得家法；纵横迅揵，云兴泉注；示用应机，如矢中的。宜乎东人感化得度者伙也。 

　　南堂尝以三偈悼之。其一曰：“五住招提尽大方，座中冠盖拥朝行；雷音远震扶桑国，缮写归来作宝藏。” 

　　○苏州定慧大方因禅师 

　　既谢事，居灵岩老宿华公房。至正壬戌九月八日，郡守周义卿以事入山，师忻然出迎。谓云：“某此月十四日即此日大化，侯其为我证明。”周戏诺之，别去。 

　　至十三日，师以偈寄侯曰：“昨日岩前拾得薪，今朝幻质化为尘；殷勤寄语贤佳道，碧落云收月一痕。”是夜，请於华，以燥薪为高棚。十四日晨起，与众僧诀；遂自秉火，行升柴棚；薪得火，烈焰炽然；於火聚中，祝香云：“灵苗不属阴阳种，根本原从劫外来；不是休居亲说破，如何移向火中栽。”度数珠与华，云：“聊当遗嘱。”火焰到处，多得舍利。 

　　侯闻之惊异，为诗二章以挽之。“南堂”欲公悼以四偈。其首章云：“佛日西倾不柰何，奋身挥起鲁阳戈；向来入室操戈者，火后争收设利罗。” 

　　○四明清凉实庵茂禅师 

　　僧问石头和尚道：“言语动用没交涉，意旨如何？”师云：“打铁不离火星。”僧云：“只如药山道：非言语动用亦没交涉。又且如何？”师云：“一对无孔铁锤。”僧问：“德山棒，临济喝，是同是别？”师云：“悬羊头，卖狗肉。”僧问：“朕兆未分人尽望，及乎天晓意如何？”师云：“红日上山头，清风吹木杪。”僧云：“恁么，则尽大地是解脱门。”师云：“把手拽不入。” 

　　上堂：“直下便是，大似眼里撒沙；向上承当，还如空中钉橛。直饶上无攀仰，下绝己躬，常光现前，壁立万仞，正是扶篱摸壁汉到这里。纵有悬河之辩，啮镞之机，一点也用不着。”拈拄杖卓一下，“八十翁翁辊绣球。” 

　　净慈东屿海禅师法嗣 

　　○杭州径山悦堂希颜禅师 

　　四明人，初住苏州昆山“东禅”，升“万寿”、虎林之“净慈”；行中书省左丞相达失公举主“径山”。 

　　结制，上堂：“今朝四月十五，天下丛林结制；东禅懒散过时光，未免依时卫旧例。普请同道高流切莫开眼瞌睡。” 

　　上堂，举“僧问投子：‘春雨淋淋，因甚百草不抽芽子？’云：‘芭蕉只恁么长。’”师云：“今日忽有人问：‘万寿春雨淋淋，百草因甚不抽芽？’只向他道：‘春色无高下，花枝自短长。’” 

　　上堂：“十五日已前，水涨船高，泥多佛大；十五日已后，乌栖无影树，花绽不萠枝。正当十五日，又作么生？熏风自南来，殿阁生微凉？” 

　　上堂：“山鸣谷响，虎啸龙吟。是汝诸人，向什么处安身立命？流止亭前新号令，钵盂峰下旧家风。” 

　　上堂：“一不做二不休，打爷须是铁拳头。”拈拄杖卓一下，云：“有意气时添意气，不风流处也风流。” 

　　○四明育王雪窗悟光禅师 

　　姓杨氏，成都新都人，投“天王寺”了冲剃染。出峡，徧历禅林。 

　　至杭，谒东屿于“净慈”，屿问：“三乘十二分教即不问，如何是行脚句子？”师拟答，屿亟以拄杖逐去。师坚坐堂中，夜半见飞蚁扑灯，忽有省；因叹曰：“若不遇善知识，不几空过一生。”已而开法苏之“白马”，升“开原”。宣政院使纳麟高公举住“育王”。 

　　师室中垂语云：“尽大地是沙门一只眼，因甚不见自己？透过荆棘林是好手，因甚平地上死人无数？手抬利刃剑，因甚胡孙子不死？”僧问：“年穷岁尽时如何？”师云：“家家门首钉桃符。”问：“如何是金刚正体？”师云：“翻檐帽子秃袖布衫。” 

　　上堂：“大众，道不用修，但莫染污：禅不用学，只贵明心。心明则无菩提可求，绝学则无烦恼可断；自然虚而灵，寂而妙；头头显露，法法全彰。然虽如是，要称本色衲僧，且待三十年后。” 

　　上堂：“山僧这里不似诸方，说影子里话；分明向你道：日东升，月西没；饭是米做，炭是柴烧。汝若自生分别，也怪老僧不得。”下座。 

　　一日，有僧来参。师云：“何处来？”僧云：“天台。”师云：“将得钵来么？”僧云：“将得来。”师云：“何不呈似老僧？”僧云：“且过中有。”师云：“我不问这个钵，我问无底钵。”僧罔措。师云：“俊快衲僧能有几个。去！” 

　　○四明育王大千照禅师 

　　别号“元虚”，初住温州“明庆”，迁明之“宝陀”。 

　　至“育王”，师室中手握木蛇，问学者云：“唤作木蛇则触，不唤作木蛇则背。速道速道！”僧拟议，师便打。 

　　上堂：“世尊三昧，迦叶不知；迦叶三昧，阿难不知；阿难三昧，商那和修不知。棒打石人头，剥剥论实事。” 

　　上堂，举法灯云：“无根兮得活，离地兮不倒；日用尚不会，更於何处讨？”师云：“切忌唤钟作瓮。‘有物先天地，无形本寂寥’。唤作无根得么？‘能为万象主，不逐四时雕。’唤作离地得么？日用尚不会，会又会个什么？”喝！“西风吹渭水，落叶满长安。” 

　　上堂：“古德道：‘结夏已五日了也，水牯牛作么生？’又有道：‘结夏已十日了也，寒山子作么生？’聊成一偈，举似大家。‘一头水牯一寒山，困则眠兮饥则餐；终日拈香并择火，不知身在画图间。’”下座。 

　　○苏州穹窿子原自厚禅师 

　　本郡人。佛诞，上堂：“有见则为垢，此则未为见；远离於诸见，如是乃见。佛‘毗蓝园’里示现受生，九龙吐水灌沐金躯。汝等诸人眼里还着得屑么？”喝一喝，下座。 

　　请藏主，上堂：“诸佛出世，说个甚么？祖师西来，传个甚么？有眼如盲，有口如哑；一默酬僧，柴瓣扬下。五千四十八卷，翻成黄叶止啼。咄咄咄！力围希，禅子讶，中眉垂。” 

　　○苏州虎丘中行本复禅师 

　　本郡人。上堂：“心生种种法生，森罗万象乱纵横；心灭种种法灭，如净琉璃含宝月。也无生，也无灭，雨后千山呈秀色。正法眼藏破沙盆，无位真人乾屎橛。”蓦拈拄杖，云“大丈夫须猛烈，贼来须打客来看，五台问取三菩萨。” 

　　○苏州芝塘明因天渊湛禅师 

　　天历改原，师在凤山“资福”一源灵会中，居前堂。秉拂云：“翔凤山前，行看白云，乍舒乍卷；禺泉亭上，坐听流水，或抑或扬。眼处作耳处佛事，耳处作眼处佛事，便见非唯观世音，我亦从中证。” 

　　已而一源云：“有‘便见’二字，是与别人说话；无此二字，方是自家说话。”师不觉退席，谓人曰：“还丹一粒，点铁成金，堂头之谓也。” 

　　○台州万年横江浩禅师 

　　郡之仙邑东溪郑氏，出世“紫岩”。上堂：“曹溪路上，水泄不通；紫岩山前，千郊两足。所以道，今年雨水非常足，管取秋来田稻熟；牧童齐唱太平歌，笑倒东村王大叔。好大众，杨广山前草，凭君待价炖；异苗翻茂处，深密固灵根。”击拂子，“将谓白云老祖，却是大阳和尚。” 

　　上堂：“佛无众生不成佛。”良久，“一雨普施，三草二木。” 

　　颂“赵州柏树子”话曰：“赵州禅在口皮边，方便垂慈为指南；可笑死於言下者，竞从庭柏树头参。” 

　　师室中尝垂语云：“抝折无星秤，将什么称斤定两？猛虎当路坐，鹞子过罗。” 

　　○天台明岩太古熙禅师 

　　久依双清，得心法。愠恕中早岁尝参。师问云：“藏主久参竺原和尚，世尊初生下时，做出许多神头鬼面，还知落处么？”愠对云：“美食不中饱人吃。”师忽离位，分手指上下，乃至步武，厉声云：“天上天下唯我独尊！” 

　　○苏州吴县宝华枯林泽禅师 

　　本邑人，“余庆院”受业。早依双清，于“净慈”掌记室。出世郡之枫桥“普门”，迁“太平”，升“宝华”。 

　　上堂，拈拄杖示众云：“唤作拄杖子则触，不唤作拄杖子则背。”卓拈杖云：“如我按指，海印发光；汝暂举心，尘劳先起。” 

　　解制，上堂，卓拄杖云：“布袋头解了也。”又卓，云：“铁弹子百杂碎了也。衲僧家一任东去西去。”喝一喝，“逢人切忌错举。” 

　　岁旦，上堂，举“僧问黄龙云：‘旧岁已去，新岁未临；不涉二途，请师速道。’黄龙云：‘东方甲乙木。’”师颂云：“东方甲乙木，言端语亦端；晓来风色紧，依旧孟春寒。” 

　　万寿南州珍禅师法嗣 

　　○苏州万寿中峰宗海禅师 

　　上堂：“即心即佛，舌头无骨；非心非佛，此地无金。还识马大师用处么？听雨寒更尽，开门发华深。” 

　　慈净灵石芝禅师法嗣 

　　○嘉兴法喜岳云一嵩禅师 

　　上堂：“灵机绝待，妙应无差；南泉斩猫，归宗斩蛇。星河秋一鹰，砧杵夜千家。” 

　　上堂：“灵光独辉，逈脱根尘；左眼八两，右眼半斤。”卓拄杖，“石牛阑古路，一马生三寅。” 

　　上堂：“大海乾枯，虚空突兀；南岳磨砖作镜，马祖坐禅成佛。灵山会上，无许多事；少室峰前，无许多事。” 

　　一日，三人新到相看，师问云：“识得一万事，唤什么作一？”僧竖起一指。师云：“你既不会，第二近前。”僧云：“也知和尚惯用此机。”师云：“过那边着。”指第三僧云：“者个僧却较些子。”僧罔措。师云：“同坑无异土。” 

　　径山虎岩伏禅师法嗣 

　　○四明育王月江正印禅师 

　　自号“松月翁”，福之连江刘氏。参虎岩於“灵隐”，岩授以狗子话，俾参究。久之，以偈呈露，岩颔之。令侍香，复掌藏教。自是声誉隆着。“育王”横川慎许可与师语，喜愕曰：“此后学甘露门。”元贞乙未，开法常之碧云。迁松江淀山南禅湖之何山道场，至“育王”，所至弘道树业厥功茂焉。 

　　师室中垂示云：“钟楼上念赞，床脚下种菜；荆棘林中是什么人行履？两个泥牛斗入海。无位真人因甚额头汗出？达磨不来东土，二祖不往西天；祖师鼻孔长多少？” 

　　上堂：“古德道：菩提、涅盘、真如、佛性，名异体同；真心、妄心、佛智、世智，名同体异。镕瓶、盘、钗、钏为一金，搅酥酪、醍醐为一味。春色无高下，花枝自短长。” 

　　上堂，举“僧问广德周和尚云：‘阿逸多不断烦恼，不修禅道，佛说此人成佛无疑。此理如何？’德云：‘盐尽炭又无。’僧云：‘盐尽炭无时如何？’德云：‘愁人莫向愁人说，说向愁人愁杀人。’”师颂曰：“行看山兮坐看山，春风花鸟自关关；善财别后无人到，楼阁门开尽日闲。” 

　　师居“育王时”，帝师闻其道，赐以金襕法衣，号曰“佛心”。普鉴将终，索浴更衣，书偈而逝。阇维，舍利不可胜数，其徒塔于松江真净。 

　　○苏州万寿别岸若舟禅师 

　　嘉兴人，姓朱氏，礼华亭“海慧寺”觉源祝发。参虎岩於径山，即投以偈，遂蒙印可。 　　住后，上堂：“一叶落，天下秋；凉风暗度，酷暑潜收。一种可人描不得，夜明帘外月如钩。” 

　　上堂：“道远乎哉？触事而真。如井觑驴，如驴觑井。圣远乎哉？体之则神。南山起云，北山下雨。一夏九十日过了也，且道之与圣在什么处？金风兮浙浙，玉露兮瀼瀼。耶舍塔中敲铁磬，天台雁宕绝人行。” 

　　上堂：“一切法是佛法，一切心是佛心。青萝夤缘，直上寒松之顶；白云淡泞，出没大虚之中。”下座。 

　　上堂：“十二时中，无纤毫系念，犹是阴界。那里是汝放身命处？栴檀丛林栴檀围绕，荆棘丛林荆棘围绕。” 

　　赠延上人，书《华严》偈曰：“杂华林里展戈矛，笔阵堂堂巧运筹；五十三人俱纳欵，百城烟水一毫收。” 

　　○杭州径山南楚师说禅师 

　　南昌邓氏，初见一山万于“开先”。侍次，山顾谓曰：“马祖升堂，百丈卷席，意作么生？”师抗声曰：“二俱不了！”山器之。 

　　辞去，谒虎岩於“灵隐”。岩问：“从甚处来？”师曰：“庐山‘开先’。”岩曰：“青玉峡吞却华藏世界，五老峰走入藕丝窍里。汝还知么？”师曰：“赖有和尚证明。”岩骇异。 

　　未几，岩移“径山”，师与俱侍香。久之，去，掌天童“东岩”书记。岩化去，竺西继之，复命分座，出世番易“妙果”。 

　　先有旨，遭义学僧三十六人，开讲席于诸郡名剎。在饶州“妙果”，师至，以禅讲混杂，别作一寺处之。曰“天寿万安教寺”。主庐山“开先”，复一新之。中吴“承天”既毁，强师来居。既至，施者麇集。大致坚良之林；所征众工，必极天下之选。故楼殿巨丽，像设严好，东南无与，俪踵昙芳。 　　 

　　居“径山”，法席亦鼎盛。僧问：“说法者当如法说。作么生是如法而说？”师曰：“绵裹蒺藜，锦包特石。”僧云：“专为流通去也。”师曰：“且莫诈明头。” 

　　上堂：“洪机在掌，巨灵神擘，开泰华之峰；明镜当台，演若多烁，破迷妄之域。诸禅人会不会？虾蟆跳上梵天，蚯蚓蓦过东海。” 

　　上堂，举“僧问赵州：‘如何是毗卢圆相？’赵州云：‘自小出家，不曾眼花。’”忽有问径山：“如何是毗卢圆相？”只向道：“桃花带日舒红锦，草色连天屐展茵。” 

　　终于苏城“法喜庵”，其徒奉全身归葬径山之东崦 。 　 

　　○婺州宝林明极楚俊禅师 

　　四明昌国黄氏，依虎岩於“冷泉”。一日，岩见问曰“是什么？”师拱而前曰：“和尚莫瞒某甲好。”岩曰：“未在，更道。”师曰：“某甲无侍者，祇对和尚。”岩休去。 

　　住后，上堂：“好诸禅德，一切智通无障碍。五须弥山障碍你不得，百亿剎土障碍你不得，四大海水障碍你不得。拈灯笼向佛殿里，将山门来灯笼上。” 

　　上堂：“有时教伊扬眉瞬目白云万里，有时不教伊扬眉瞬目白云万里；有时教伊扬眉瞬目者是白云万里，有时教伊扬眉瞬目者不是白云万里。定林如此批判，还契得马大师么？白云万里。” 

　　日本国王具书，以国师礼聘至彼。对扬称旨，命住巨福山“建长寺”。示寂时，年七十五岁。 

　　○杭州灵隐独孤淳朋禅师 

　　俗姓杨氏，临海人。上堂：“晃晃焉於色尘之内，而相不可睹；昭昭然於心目之间，而理不可分。古人垂示处，不妨明白；后人领解处，多是颟顸。‘天宁’今日矢上加尖去也。一夜落花雨，满城流水香。” 

　　上堂：“因妄说真，真无自相；从真起妄，妄体本空。妄既归空，空亦不立。”良久，云：“荡荡一条官驿路，晨昏曾不禁人行。” 

　　上堂：“会即事同一家，不会万别千差。不会则且置，如何是事同一家？鸡寒上树，鸭寒下水。” 

　　上堂：“毕钵岩前，风清月白；曹溪路上，浪静波平。灵鹫山中，从苗辨地；三段不同，收归上科。” 

　　上堂：“春风吹，春雨滴，落花满地春狼藉；云外青山青又青，独立寥寥[筐-匚]何极。诸人要识朱顶王，者汉从来头脑赤。” 

　　延佑甲寅，住“灵隐”。至元丙子秋入寂，寿七十八。全身葬“普光庵”后。 

　　○温州江心无际本禅师 

　　入院山门佛事，云：“江心门户，逈与诸方不同；不设枢机，昼夜开豁。”示徒偈曰：“大地撮来如粟粒，九旬禁足诳婴孩；杨岐种子无碑记，时把龟毛眼里栽。” 

　　有岐上座者，乃“明岩”太古熙公弟子。一日，持郁山主《跨驴图》请题。师援笔疾书曰：“策蹇溪桥蹉脚时，悞将豌豆作真珠；儿曹不解藏家丑，笑倒杨岐老古锥。”置笔，乃问云：“你且道，杨岐这一笑，落在什么处？”岐云：“无风荷叶动，必定有鱼行。”师掌，云：“归去！”师前分明举似，岐即仲邠也。 

　　天童竺西坦禅师法嗣 

　　○金陵龙翔孚中怀信禅师 

　　明之奉化姜氏，母刘。礼里之鹿顶山“法华院”子思剃[髟/采]，徧扣浙西诸德之门，平昔胸中凝滞，淘汰殆尽。会“华藏”竺西，迁“天童”。遂随以来，於其言下悟旨，领纲维职。迨云外岫继席，留掌藏教。泰定三年，出世四明“观音”；迁“宝陀”。 

　　元统二年，朝廷降香，营修功德庄严大士妙相。使冂，特旨赐“广慧妙悟智宝弘教禅师”号，及金襕紫伽黎。 至正乙酉，赴“天童”，众废具举。且营寿塔於中峰祖庭，为终焉计。未几，应龙翔之辟，不得已也。 

　　师不倦提唱，随机示用，出於自然，德性真率，和气霭然，未尝以声色忤人。 

　　至正丁酉八月二十四日，晨起更衣，趺坐而瞑，如入禅定，良久气尽。停龛七日，颜貌如生。阇维，设利不可算，贮以宝瓶，光发於外。塔牛首山东麓。寿七十八，腊六十九。 

　　○四明雪窦华国子文禅师 

　　“慈觉圆通”者，帝师大宝法王所赐之号也。俗姓赵氏，宋清献公之裔孙，父讳“烨博”，学号“纯儒”。故师於经史诗书，皆自幼习。 

　　出家里剎“净慧”，从毕万一经公剃染。公天台性，具少林心要，悉能淹贯。师亲杖屦既久，所获非常流可比。辞，游两浙，参扣诸硕德，求是正之耳。 

　　时，竺西在毗陵“华藏”，一见契合；及迁“天童”，起师为记室。“雪豆”横山锡又以第一座招之。寻，开法“奉慈”；迁“万寿”，升“雪豆”。 

　　至正辛卯二月六日，示微疾而卒。龛留七七日，颜无异於存日，流汗被面。阇维，顶骨牙齿不坏。寿八十三，腊七十。 

　　○四明天童正宗法匡禅师 

　　定海人，俗姓赵，依竺西於“太白”。入室次，竺问曰：“取不得，舍不得，不可得中只么得？”师随答云：“寐语作么。”竺挥竹篦，师拂袖退，竺颔之，命为侍者。寻，掌藏钥。 

　　初住明之“开寿”，迁龙兴“上蓝”，升“蒋山”。江浙丞相赤怜真班入山，作礼宝公，问曰：“大士生鹰巢中，是否？”师曰：“要且谩丞相不得。”又问：“大士十二面，那个是正面？”师以手打圆相，云：“巍巍堂堂，炜炜煌煌。僧繇敛手有分，梁皇窥觑无门。”相遂有省，施[廿/毦]段玉盏。至正十三年，行院请住“天童”。 

　　上堂：“一雨火云尽，千峰午吹凉；幽栖无个事，高枕卧长床。诸禅德，‘知幻即离，不作方便。离幻即觉，亦无渐次’。弹指圆成八万门，一超直入如来地。” 

　　上堂，举五祖云“一抽三二添四黄，牛角指天八脚垂过鼻。”乃云：“急急。”以手拍禅床，云：“趂得老鼠，打破油瓮。” 

　　○四明佛陇行可直禅师 

　　佛涅盘，上堂：“今朝二月十五，天色半晴半雨；桃花李花竞开，柳条桑条正吐。如何天下痴人，却谓如来灭度不灭度？”拍禅床，云：“晓来兀坐萝窗下，听得竹鸡三两声。” 

　　上堂：“世尊拈花，迦叶微笑。一对铁槌，全无孔窍。谓之正法眼，藏涅盘妙心，有甚交涉？”拈拄杖云：“诸人不得妄生节目。”下座。 

　　颂玄沙三种病话：“潦倒玄沙巧用功，病源三种示宗风；巨灵抬手无多子，分破华山千万重。” 

　　听雨偈曰：“檐前滴滴甚分明，迷己众生唤作声；我亦年来多逐物，春宵一枕梦难成。” 

　　灵隐玉山珍禅师法嗣 

　　○金陵龙翔昙芳守忠禅师 

　　南康都昌黄氏，依“云居”玉山祝发。游方至“佛陀里官讲”，听法华。入吴，见蒙山於“休休庵”。问：“乡里何方？”师曰：“江西都昌蒙。”山曰：“船来，陆来？”师曰：“二途不涉。”蒙山展两手，师瞠目视之。 

　　往径山，见“虎岩”伏岩，命掌纲维。又往“育王”，见“东岩”日，留典藏教。及玉山居“灵隐”，师往省。山一日室中，举“僧问赵州：‘如何是祖师西来意？’州云：‘庭前柏树子。’”师闻举豁然。 

　　久之，开法金陵“保宁”，移“蒋山”。泰定己丑，太子梁王至金陵。是夕寺灾。明日，王诣山，问师：“兴复若何？”师曰：“赖有大檀越在。”王颔之。王嘱师建寺於宝珠峰，曰“崇禧”。自是，每至必留连，问辨。一日，问曰：“如何谓之衲僧门下事？”师曰：“不离殿下所问。”王有契，大悦。致和元年，王入登宝位，改元天历；遣使函香至“蒋山”，谢宝公，兼劳师；赐金襕袈裟，《经》一藏，白银器五伯两，黄金五十两，纳失失幡一对。明年，遣使特授“广慈圆悟大禅师”，住持“大崇禧寺”，兼领“蒋山”。 

　　至顺元年，召师与大龙翔诉。公乘驿入京。既至，礼部尚书王士弘引见於奎章阁，赐坐温问，礼赐优渥。勑学士虞集撰《重兴蒋山寺记》。至正二年，行院使纳麟高公起师主径山。五年正月，特旨升住“龙翔”。虽经郁攸，而旧观悉复。 

　　上堂，拈拄杖云：“拄杖子，有时象王回旋，有时狮子嚬呻。”卓拄杖，“且道是象王回旋？是狮子嚬呻？”靠拄杖云：“龙蛇易辨，衲子难瞒。” 

　　上堂：“坐深井者，不知大虚之宽广；忘偏见者，方明至理之圆融。临济掌黄蘗，黄蘗掌百丈；国清才子贵，家富小儿骄。” 

　　上堂，举“南泉道：‘我十八上便解作活计，’赵州道：‘我十八上便解破家散宅。’”师云：“诸禅德，解作活计底，便解破家散宅；解破家散宅底，便解做活计。若到径山门下，总与明窗下安排，三十年后，却不得道曾见径山来。” 

　　上堂，举“云门问僧：‘甚处来？’僧云：‘江西。’门云：‘江西一队老汉，寐语住也未？’僧无语。”师云：“者僧无语且置，云门老汉面皮厚多少？” 

　　八年十月二十八日，召诸弟子，诫曰：“汝等宜勇猛精进，绍隆先圣之道。庶无负国家崇重吾教之心。”言讫，翛然而逝。世寿九十四，僧腊五十六。 

　　天目高峰妙禅师法嗣 

　　○杭州天目山中峰明本禅师 

　　钱唐孙氏。母娠时，梦“无门”开道者，持灯笼至其家而生师。稍长，即爱阅经教。然指誓持尸罗，困则首触柱以自警。一日，阅《传灯录》，至庵提遮女问文殊：“明知生是不生之理，为甚被生死流转？”有疑。 

　　往参高峰叩心要。诵《金刚经》至“荷担如来阿耨菩提”处，恍然有省。师自谓，识量依通，非悟也。高峰为剃染於“狮子院”。寻，受具戒。因观流泉，乃大悟。 

　　师亦閟而不闻於人，自是说法纵横该贯，辩博无碍。高峰将戢化，权书真赞遗师，曰：“我相不思议，佛祖莫能视。独许不肖儿，见得半边鼻。” 

　　延佑戊午，仁宗特召，不起。赐金纹伽梨，号曰“佛慈圆照广慧禅师”。英宗御极，亦封衣香，即所居攸敬。附马沈王请於朝，亲诣山中礼谒，构亭岩前，曰“真际”，表得法也。 

　　翰林学士丞旨赵公孟俯，每与师书，必称弟子。行宣政院使张闾诸达官尤加敬服，屡以径山“灵隐”奉师，固不受。转运使瞿霆发，以“大觉寺”请，亦不受。逾越渡淮至，浮舟以居而隐避之。所至结庵，皆名“幻住”。学徒从之者如云。朔汉三韩，西域南诏；至於日本之僧，靡不来参。多望风信慕，尊之曰“大和尚”。绘像事焉，南诏僧普福奉师像南归，至重庆，忽神光烛天，其土感悦，遂笃信禅宗。 

　　师凡见学者輙问曰：“汝唤什么作生死？”或者茫然无所答；或者谓生不知来处，死不知去处。师曰：“便饶知得去来，所知亦是生死。”又或指，“一念忽起是生，一念忽灭是死。”师曰：“离一念起灭，亦生死也。” 

　　师之提唱辩博机峻，实由乘愿力而来，为法檀度,观时适宜，随机应物，多诸方便。师曰：“真造实履以先之，而不事空言。”故信之者众也。 

　　示众：“云门话堕,赵州勘婆,唯之与阿,相去几何?焦尾锦鳞,跃开地网,摩空俊鹘,透过天罗。不动一尘知落处，二十年事不争多。还会么？如或不然，更为你重下注脚。记得雪窦和尚颂‘为道日损’曰：‘三分光阴二早过，灵台一点不揩磨；贪生逐日区区去，唤不回头争柰何。’折东篱，补西障，回地轴，转天关。在雪窦则不无。争柰四句，遭人捡点。三分光阴二早过，向甚处去也？灵台一点不揩磨，无你下手处。贪生逐日区区去，何处不称尊？唤不回头争奈何，直得分踈不下。高高峰顶行，抬脚不起；深深海底坐，打衣不湿。雪窦平地上把人埋没，捻指二百余年，今古之下乏人点捡。‘幻住’也有一喝，还有捡点者么？须早出来，不然则就与拈出去也。三尺黑[虫*尢]眠暗室，一双白鼠啮枯藤；家山咫尺无行路，有底间情逐爱憎。” 

　　至治癸亥八月十四日，写偈辞众，曰：“我有一句，分付大众。更问如何？无本可据”。置笔，安坐而逝。全身塔于寺西。寿六十一，腊三十七。天历乙巳，文宗谥曰：“智觉禅师”。塔曰“法云”。《语录》及《楞严》《或问》等，总三十卷。元统二年，“大庆寿”住持善达密的理奏闻，赐入《大藏》，仍赐号“普应国师”。 

　　○天目山断崖了义禅师 

　　湖州德清杨氏，父大宥，母张氏。师始能言，便从其母诵《法华经》，於人事懵无所知。 

　　年十七，有禅者过门，诵高峰上堂语，忽有感。遂往见于天目山之左关，为童子。峰令提“万法归一”话。他日，峰为僧举“牛过窗棂”话。师闻，遂大疑，参究益精进。 一日，告峰云：“上极天宫，下穷水际，尽大地一瑠璃瓶。”峰曰“莫作圣解。”偶过钵盂塘，见松上雪坠，有悟。即诣呈颂云“不分南北与西东，大地山河一片雪。”声未绝，峰棒之，不觉陨身崖下。人意其必绝，同学救之，则已出崖半，无所苦也。谓同学曰：“我往江西见雪岩去也。”同学曰：“汝孤负老和尚痛棒矣。”力挽之还，师乃自誓曰：“我七日不证，则决去矣。”遂直坚壁，忘废寝食，夜则攀树露立达旦，未及所期，豁然大悟。驰至死关，呼曰：“大地山河一片雪，太阳一照并无踪；自此不疑诸佛祖，更无南北与西东。” 

　　明日，峰上堂云：“我布漫天大网，打凤罗龙，不曾遇得一虾一蟹；今日蟭螟虫撞入，三十年后向孤峰绝顶扬声大叫。且道叫个甚么？”举拂子曰：“大地山河一片雪。” 

　　自是，与母入武康，上栢山，结茅以居。越五年，还山。峰为剃落，名“了义”。元贞乙未，峰示寂，师亦韬晦。然所至，四众归重，未尝受请立。僧咸称之曰“义首座”。 

　　泰定三年，勉循众请，归坐祖庭一载，即“师子正宗禅寺”。师室中垂语云：“除却语默动静，道将一句来？”又曰：“一息不来，向何处安身立命？” 

　　元统元年岁除日，忽谓徒众曰：“有一件事大来大，你还委悉么？”良久，云：“明日是年朝。”正月六日至夜分，乃曰：“老僧明日天台去也。”禅者曰：“某甲随和尚去。”师曰：“你走马也赶不着。” 翌早，跏趺而逝。世寿七十二，僧腊四十九。全身葬狮子岩之后“云深庵”。 

　　○杭州中天竺布衲祖雍禅师 

　　明州定海人，题《李源访圆泽图》曰：“天竺山前相会时，源公认得泽阇梨；果然头角能奇特，十二年前也似伊。”师尝赓永明寿禅师山居诗，其意趣不相上下。句法圆熟，间有过之者。临终书偈，坐逝。火余，设利颇多。 

　　○处州白云山福林室中以假禅师 

　　衢州括苍人，姓叶氏，宋咸淳生。早失恃怙，年十七入郡之岑峰出家，礼荣枯木为师。越二年，剃染受具。 

　　首谒高峰於“天目”。峰问：“汝名什么？”师曰：“以假。”峰曰：“汝性假否？”师曰：“性尚无真，岂有假耶？” 

　　峰令参堂。师然指自誓云：“不明此事，不下此山。”因入室，闻举“狗子无佛性”话，有省。呈颂曰：“赵州一个无，春暖花齐发；直饶与么会，眼里重添屑。”峰云：“未在。”师云：“这回不疑天下老和尚舌头。”峰便喝，师拂袖而出，峰深肯之。 

　　服勤十载，住后法化大行，得其开发者颇众。晚年退居一室，渊默自怡。 一日，唤弟子智光智度，谓曰：“我将行矣。”书偈已，掷笔泊然而逝。寿六十九，腊五十。全身塔福林中麓。 

　　径山虚谷陵禅师法嗣 

　　○杭州径山竺远正源禅师 

　　族出卢陵欧阳氏，从舅氏梅溪清公於里之“甘竹寺”。清之徒师济为剃发。一日，善相者过之，曰：“师五短人也，异时必主大方，为人天师。” 

　　延佑初，上径山。值佛鉴入室次，举“德山见龙潭，因甚向吹灭纸烛处悟去？”师云：“焦砖打着连底冻。”鉴云：“打着后如何？”师云：“万古碧潭空界月，再三捞漉始应知。”鉴云：“知个甚么？”师拟对，鉴便打，师豁然有省。遂俾执侍左右。鉴示灭，原叟继其席，命师掌记。 

　　泰定四年，出世上海“观音”；迁嘉禾“兴圣”。帝师颁旨，赐“佛慧慈照普应”之号。至正二年，主湖之道场；十四年，迁“灵隐”居三年。“径山”以兵毁，丞相达失公起师主之。拂岁畚砾，经营佛殿，龙王堂未就绪而疾作。将寂，书偈别众；复致书丞相，毕而逝。寿七十一，腊五十五。 

　　○袁州仰山了堂圆照禅师 

　　南昌徐氏，礼“大云寺”臞庵越公九世孙海公出家。凡内外典籍，无不该习。至元庚辰，试经得度。 

　　初参“翠岩”讷公，岩累策发之，然未有证入。谒佛鉴于“仰山”，鉴举“僧问赵州：‘狗子还有佛性也无？’赵州云：‘无’。古人意旨作么生？”师云：“某甲近离‘翠岩’。”鉴云：“毕竟古人意作么生？”师云：“夜来宿山前接待。”鉴喜，以藏钥留之。未几，去。 

　　游两浙，“天童”东岩命分座说法。及佛鉴迁“径山”，师再参。又命分座。 出世“旌忠”。还仰山，法化大振。示寂日，策学者务勤修，即怡然而逝。龛奉七日，颜貌如生时。阇维，烟成五色，俄火光粲，若白莲花。既烬，舍利如菽者无算，顶骨、牙齿亦不坏。建塔梅洲藏之。 

　　○嘉禾兴圣觉隐本诚禅师 

　　崇德人,号“道原”。师尝着《性学指要》十卷、《宛陵注》，叔志、古汴、段天佑、吉甫皆序之于前段。序有云：“是编发明心性，至为详密。”又曰：“吾儒欲为极本穷源之学，此书不可以不观也。” 

　　中有《真性篇》曰：“心性本一，故曰真如。真如者，一真心源也，(一真即性，心性一源；心性皆如，如者不变也。)故曰真如性，又曰真如心。性无形，心有质；心以性为体，性以心为主。是故体则俱体，故曰‘性体’，又云‘心体’；用则俱用，心为能用，性为所用。能用者智，所用者理(谓之理智圆融)。能用非所用，则真智无以显；所用非能用，则实体无以彰。所以心非性不立，性无心不行。故云：理智交彻，体用一源也。(言真如，则心与性不可相离○真是真实，如是如常。以实故，不变不异，无毫发私妄；以常故，自然而然，无錻微作为。)又谓之真如法界(此言体用一源)。法界者，一真之体，万化之本，真如凝然本之一也。真如随缘，化之万也。一即万，无不从此法界流；万即一，无不还归此法界。理事交彻，皆一心之妙用。(理事相即，物物一法界。法界即性，妙用即心之用；心之用即是情，亦言心之全体。)然心之与性，其静则一，其用则殊。所以或一或异者，以心之有生灭也。故云：‘心生则种种法生，心灭则种种法灭’。心有真妄，性体惟一。(心有真心、妄心之名，性则无私妄之目。)妄心者，心违性而动也，故谓之无明心。无明妄心，倐起倐灭；如天忽云，如镜忽尘。然云昏、尘翳黯蔽其外，天镜之体本无增损。(云尘聚散，妄心之生灭；天镜常如，性真不动。)盖心能随物而转，性则无有变迁；心则可善可恶，性则纯一无杂 。(主一身万事，皆是心性。体常静，心随性，是循理上来，故善；心随情，是附气上去，有不善。心主发用，情有善恶，性体常静。)又谓之‘法性’。法以轨持为义，至正无私，方堪轨范；略有偏颇，则非法矣。所以，此真性体，从无始来，湛湛真如，净无纤翳。故云：‘实际理地，不受一尘’。是所谓大觉之真体，生灵之大本也。” 

　　○杭州中竺空海良念禅师 

　　贺“净慈”，起“千佛阁”，两牌门画五十三参，壁改路。偈曰：“千佛束之高阁了，百城烟水一毛吞；纵饶别有通天路，也落南山第二门。” 

　　○宁州两峰千福木岩本植禅师 

　　中秋，上堂：“灵山指月，曹溪话月，寒山比月，马师玩月。这一队汉总是弄光影底，要见真月未得在。且如何是真月？”以拂子打圆相云：“会么？无物堪比伦，教我如何说。” 

　　上堂：“若论此事，如隔墙看马骑，贬得眼来，千里万里。高亭见德山隔江招手，便乃横趋，早迟八刻。更待扬眉瞬目，竖拂拈槌，堪作何用？灵利汉向这里拂袖便行，西峰有棒也未到你吃在。” 

　　上堂，：“鸡鸣丑，愁见起来还漏逗，裙子褊衫个也无，袈裟形相些些有。裈无裆，袴无口，头上青灰三五斗，指望修行利济人，谁知变成不唧[口*留]。赵州老人大似积世故家，富贵固是熏人，只是不合风流太过。西峰今日不是眼皮热他，也只要后代儿孙太家知有。” 　　道场及庵信禅师法嗣 　　○嘉兴福源石屋清琪禅师 　　苏州常熟温氏，依“崇福”永惟祝发。 

　　一日，有僧过门，曰：“将登天目见高峰和尚。”师忻然偕行。见峰，峰授以“万法归一”话，令参究。三年无所入。辞，“参诸方”。峰曰：“温有瞎驴，淮有及庵，宜参谒，不可后。” 

　　师遂往见及庵於达阳西峰。庵问：“何处来？”师答曰：“天目。”庵曰：“天目有何指示？”师曰：“万法归一。”庵曰：“此是死句。什么害热病底教汝与么？”师恳求启发，庵曰：“有佛处不得住，无佛处急走过。意旨如何？”师屡答，不契。庵曰：“这个亦是死句。”师不觉汗下。后因入室，庵理前话征诘；师曰：“上马见路。”庵呵曰：“在此六年，犹作这个见解？！”师发愤弃去。途中，忽举首见风亭，豁然有省。即回语庵曰：“‘有佛处不得住’也是死句，‘无佛处急走过’也是死句。某甲今日会得活句了也。”庵曰：“汝作么生？”师曰：“清明时节雨初晴，黄鹂枝上分明语。”庵颔之。 

　　未几，庵迁道场；命师典藏教。庵谓众曰：“此子乃透网金鳞也。”已而，见悦堂誾於“灵隐”，延居第二座。寻，卓庵湖之霞雾山。天湖樵苏之役，皆躬为之。有古宿遗风，禅暇喜作山居诗，丛林盛传。广教府请居当湖“福源”，师坚不应。或曰：“弘法为要，何乃独善？”遂番然而起，居七年，法席大振，名闻朝廷，降香币以旌异。皇后又锡以金襕衣。 　 

　上堂：“四月十五日已前，夜短睡不足；四月十五日已后，日长饥有余。正当四月十五日，‘福源寺’里禅和子，饭亦足，睡亦足，游戏‘圆觉伽蓝’，安居平等性智。敢问诸人，因甚得到这般田地？熏风入户自生凉，湖水到门非有意。” 

　　临终，书偈而逝。阇维，其徒收骨石，塔于天湖。弟子愚太古，高丽人，其王尊为国师；遣使分舍利归国建塔。 

○杭州净慈平山处林禅师 

　　仁和王氏子，母黄氏。师既生，比旦有僧过其家，持木刻梵僧像仅尺许，遗其父母曰：“此即汝所生儿也。”语讫，不知僧所往。父母异之,曰：“此必佛种也。”因不茹荤肉，以保护之。 

　　年十二，俾礼邑之“广严院”广修剃发。既具戒，告母曰：“儿欲参学四方。”母曰：“此汝分内事也。”为治衣履，使行。不数日，复还见母。母曰：“学佛当持不退心，何趑趄若是？”师因痛自警省，即往金华，谒及庵于西峰。庵一见，器之；命处侍室。 

　　一夕侍次，庵捻纸清膏以代烛，因举示师曰：“龙潭吹灭，汝作么生会？”师拟答，庵遽以手掩其口，忽有省。 
　　未几，庵迁湖之“道场”，师从之典藏。冬至，师秉拂，学者发百余问，随问随答，如矢中的，众皆詟服。 

　　庵还化，师往见虚谷於“仰山”。偶因禅者乞，作《茶瓢颂》。谷见，惊喜，命居第二座。　　 

　　出世大慈“嘉禾”。当湖张某建寺，曰“福源”，请师开山。迁中天竺行院，选师居“净慈”，学者坌集至万，指施者亦向风而来；殿堂像设皆一新之。勘辨学者，随机策励；且营净居、塔院，为终老计。 

　　一日，师语左右曰：“吾世缘殆尽矣。”肩舆入城，与丞相别。还至净居，索浴；浴罢，书偈已，泊然而化。乃至正辛丑五月一日也。世寿八十二，僧腊六十六。 

　　灵云铁牛定禅师法嗣 

　　○豫章般若绝学世诚禅师 

　　吉水镏氏，年十七，诸父迫使从商。行寓兴国大冶三泉山，有异僧无相者，通宿命。见师，呼曰：“昔黄梅同参，能记识乎？”师惘然。无相勉学佛，以还旧习。师即弃货殖，从修禅定。又教以出神。师曰：“神往形存，被人舁致水火，神返将何所寄？”知不足学，弃去。礼真颠肉身剃落。 

　　久之，入吴，见蒙山异公、及庵信公。复归里，见徙崖戒公。戒卒，见铁牛于湘南。征诘数返，始嚗然如释所滞。铁牛遂留分座洪之凌景，仁即灵鹫峰筑庵曰“般若生”。采市邓实齐亦舍所居，为庵师往来居之。学者坌集。西域、高丽、云南、日本诸师，向风趋慕若公卿，儒士、黎庶、老稚接踵于道。家绘其像祀之，每剪爪发或堕齿牙则争取，持去皆获舍利。 

　　至顺壬午十月二十三日化。寿七十三，腊四十二。全身沙瘗，三年出，视之貌如生，爪发俱长，眉须亦皆长寸余。饰以香泥，迎置于堂，砻密石为塔以奉之。 

　　净慈方山宝禅师法嗣 

　　○天台华顶无见先睹禅师 

　　台州仙居叶氏子，世业儒。从郡之“天宁”古田垕公剃染。既具戒，遂参方山於瑞岩，尽得其要领。　　 

　　乃翩然上华顶，寻高庵所居故址，结茅而居。久之，道化大行。咸谓：“高庵再来也。”四方学者争集，人以为无田不可蓄，众往往持田劵来施。师皆却之。冬夏一衲，食惟充饥，不分粗细。　　 

　　示众曰：“风冷冷，日杲杲，薝卜花开满路香，池塘一夜生春草。堪悲堪笑老瞿昙，四十九年谭不到。阿呵呵。”拍禅床，下座。 

　　山居偈云：“一树青松一抹烟，一轮明月一泓泉；丹青若写归图画，添个头陀坐石边。”又“偶挑野菜过坑西，懒草齐腰路欲迷；春雨弄晴春日淡，杜鹃啼住竹鸡啼。” 

　　迁化，火浴，忽胸堂清水迸出如瓶之注，得舍利大如菽，光耀人目。 

　　○嘉兴天宁镜堂古禅师 

　　上堂，举“僧问云门：‘和尚，如何是诸佛出身处’门云：‘东山水上行’。”师颂云：“东山水上行，直截为敷扬；静里乾坤大，闲中日月长。” 

　　上堂：“佛说一切法，为度一切心；我无一切心，何用一切法？六根门头空索索，十方世界空索索；山河大地、日月星辰，甚么得来？”喝一喝。 

　　上堂：“一不成，二不是，闪电未成，霹雳随至。耳里着得须弥山，眼里着得大海水。”击拂子，“万论千经只这是。” 

　　○湖州资福一源灵禅师 

　　宁海人，径山云峰手度弟子。参方山于台州“瑞岩”，充 
维那。以赵州勘台山婆子话扣问，山云：“灵维那，你下一转语看。”师随口便道：“尽大地人无奈这婆子何。”山云：“我则不然，尽大地人无柰赵州何。”师当下如饥得食，如病得汗。 

　　住后上堂，举“世尊升座文殊白槌”公案。师云：“世尊以是错说，文殊以是错传，凤山今日以是错举。会么？字经三写，乌焉成马。” 

　　时，竺原隐居六和塔，闻之歆艳，曰：“宣政院举许多长老，惟凤山较些子。”　 

　　愠恕中参师。一日，饭后遣困，偶与朋友掷“选佛图”。师闻之，令净头送至一偈，云：“百千诸佛及众生，休向图中错较量；心印堂阳轻掷出，堂堂高坐寂光场。”怒中次日清朝问讯，师乃数云：“古人无剪爪之工，汝后生辈忍得唐丧光阴？且掷‘选佛图’到极合杀时，掷得一个印出，便欢喜云：‘我成佛了。’一切时一切处皆是汝成佛处，汝却不知！？” 

　　○针工丁生 

　　天台人，参方山於“瑞岩”，曾蒙印可。咏瑠璃偈云：“放下放下，提起提起，一点光明照破天地。” 

　　净慈古田垕禅师法嗣 

　　○温州江心东涧洵禅师 

　　台之仙居人，出世三学。上堂：“山僧生缘仙居，如今把人杓柄又是仙居，可谓熟处难忘；况现前一众，尽是旧时相识，各各心眼相照，且不用说佛法长短，家太有无。入院之初，但只叙寒温而已。”喝一喝，云：“宾主历然。” 

　　上堂：“今朝解夏了也。放得脚头阔，无往而不可。会 
么？紫栗一寻，青山万朵。” 

　　上堂：“山僧平生，不曾将一法击缀人，亦不曾将语言赚悞人；只据平等真实处，说与诸人。今朝冬至节，鲁史验书云，诸人也要知得分晓。”良久，“惟有黄色是丰年。” 

　　上堂：“双峰高耸东西塔，一日平分早晚潮；灯揭半空璇斗出，日升东海玉龙摇。个是我家一片天然境界，千百亿生受用不尽。既是千圣不传之妙，任是真歇，老人亦乃未曾踏着。何故？灵踪更在猿啼处，月照须弥第一峰。” 

　　颂大通智胜佛话曰：“直节虚心不受污，采蔽甘隐首阳居；警言不食姬周粟，千古夷齐只饿夫。” 

　　天童东岩日禅师法嗣 

　　○四明天童平石如砥禅师 

　　出世保福，升定水。至天童，上堂，举“三角和尚因僧问：‘如何是三宝？’角云：‘禾、麦、豆。’”师云：“三角与么道，大似将常住物作自己受用，其奈傍观者哂。忽有人问保福：‘如何是三宝？’只向他道：‘佛、法、僧。’何故？千虚不如一实。” 

　　上堂，僧问：“三圣道：‘逢人则出，出则不为人。’时如何？”师云：“有甚巴鼻。”僧云：“兴化道：‘逢人则不出，出则便为人。’又且如何？”师云：“却较些子。”僧云：“古今无异路，达者自同途。”师便喝，僧礼拜。师云：“不快漆桶。” 

　　上堂：“鲁祖面壁，雪峰辊球；动弦别曲，叶落知秋。便与么会时如何？铜沙锣里满盛油。” 

　　上堂：“云门一曲，‘腊月二十五。’直下会得，未敢相许。何故？射虎不真，徒劳没羽。” 

　　上堂：“山僧夜来得一梦，甚是奇特。天明起来，拟欲举似诸人；子细寻思，又成忘却。”便下座。 

　　○灵岩虚中满禅师 

　　台之黄岩人。上堂，“千山竞秀，万壑争流；色不到耳，声何触眼。眼、色、耳、声，万法成辨。衲僧家，语、默、动、静不知落处，将何以报佛祖垂荫之恩？”拈拄杖卓一下，“金刚脑后铁三斤。” 

　　示众：“十方三世，一一周徧；不属古今，岂离闻见。运水般柴，着衣吃饭；毫发无差，种种成现。”击拂子，“急须着眼看仙人，莫看仙人手中扇。” 

　　慧日昙石禧禅师法嗣 

　　○守拙上座 

　　姓夏，苏之嘉定人。中年舍缘入道。昙石在“净慧”时，师往从之，究心要。石以“狗子无佛性”话授之。寅夜参究至忘寝食。寻，得祝发披缁，自是各寺院坐期必预，预名双江绍隆庵坐期。 

　　一夜五更，闻鸡鸣，豁然大悟。素不识一丁，乃说偈曰：“几年壁角坐堆堆，阴极阳生走出来；一夜五更鸡报晓，天明红日上高台。” 

　　终后火化，舌根不坏。 

　　乌石杰峰愚和尚法嗣 

　　○衢州福慧克庵和尚 

　　施主设斋。上堂，举“临济与普化赴施主斋”，济云：“毛吞巨海，芥纳须弥。为复神通妙用？为复法尔如然？”化踢倒饭床，济云：“太粗生！”化云：“者里说什么粗细？”济休去。 

　　明日又同赴一家斋。济云：“今日供养何似昨日。”化又踢倒饭状。济云：“得即得，只是太粗生。”化云：“瞎汉！佛法说什么粗细。” 

　　师云：“一人深深海底行，一人高高山顶立。我当时见化踢倒饭床，便与震威一喝，教他俱倒退三舍。众中还有为二老出一口气底么？千山势向岳边止，万派声归海上消。” 

　　铁关枢禅师法嗣 

　　○杭州净慈逆川顺禅师 

　　上堂，竖拄杖云：“拄杖竖，山河大地一时竖。”横拄杖云：“拄杖横，山河大地一时横。”卓拄杖云：“山河大地粉碎了也。诸人向甚么处安身立命？”靠拄杖，喝一喝，下座。 

　　上堂，举“僧问云门：‘如何是云门曲？’云门云：‘腊月二十五。’”师云：“云门曲调，和者应稀。雅山冬病起来，疎阔尊众，未免效颦一曲，少伸供养。病来病去皮粘骨，抖擞起来无一物；行不成步语声低，鼻孔依然高突兀。将谓雅山曲，又是东山颂。”击拂子，下座。 

　　上堂：“六桥杨柳，十里荷花，常在诸人眼睛里转大法轮。”拈拄杖，“一二三四五，五四三二一，渡水不穿云，般若波罗蜜。” 

　　荐福月涧明禅师法嗣 

　　○饶州东山崇禅师 

　　上堂：“赵州无，云门普，雪峰球，禾山鼓，东山聻，黑漆拄杖七尺五。” 

　　上堂：“泥牛吞却南山虎，万象森罗齐起舞；木人笑兮石女歌，露柱灯笼齐唱和。是何曲调？万年欢。” 

　　上堂：“春风习习，春日迟迟。是处桃花破萼，发明向上真机。堪悲堪笑灵云老，打失眼睛鼻孔，刚道不疑 。” 

　　大鉴下第二十四世 

　　天童了堂一禅师法嗣 

　　○杭州径山敬中普庄禅师 

　　自号“呆庵”，台州仙居袁氏。初住抚州“北禅”，选“云居”。洪武甲戌，奉　旨居“径山”。 

　　师一日问新到云：“我这里虎狼塞路，荆棘参天。上人到来，有何忙事？”僧云：“特来礼拜和尚。”师云：“入门一句则不问，且道你脚下草鞋甚处得来？”僧拟议，师便喝。 

　　又问一僧云：“昨日离何处？”僧云：“庐山。”师云：“不劳再勘。” 

　　上堂：“或喜或嗔，或动或静，总是一相三昧，切忌妄生分别。”蓦拈拄杖卓一下，云：“云自帝乡去，水从江汉流。” 

　　法华会，上堂：“久默斯要，不务速说；今当说之，各宜善听。”良久，云：“我不敢轻於汝等，皆当作佛。” 

　　因雪，上堂：“大地雪漫漫，山深分外寒；断肱人不到，面壁也无端。大众，且道是祖师无端，山僧无端？”拈拄杖掷下，云：“无端，无端。” 

　　上堂：“鸟窠吹布毛，通侍者便解悟去。如虫御木，偶尔成文。云门扬下柴片，一大藏教只这是。为蛇画足，取笑傍观。径山与么批判。譬如狮子王哮吼，狮子儿闻之，悉增勇猛。若是野干之流，自坏狂怖，又争怪得。”喝一喝，下座。 

　　瑞岩恕中愠禅师法嗣 

　　○应天府灵谷圆极居顶禅师 

　　别号“圆庵”，生台之黄岩陈氏，父颐道，母叶氏。师产时，得吉梦；因愿舍之出家。年十五能诗文，入乡之“净安寺”为沙弥，依迪元瑀公讲授《楞严》、《圆觉》。会空室主瑞岩，遂从得度。继为侍者，尽得心要。 

　　空室退寓慈溪“永乐”，师随侍之。因得从庸庵宋先生，妙尽作文之法。已而金华宋潜溪、天台朱云巢见师着作，皆共称赏。　蜀王殿下，亦尝赐诗叹美，有“僧中班马是何人”之句。 

　　洪武十六年，出世鄞之翠山；延空室，奉养至於送终。塔葬克尽其礼，江湖称孝焉。　　 

　　二十五年，　蜀王召师主成都“大慈”，力辞弗就。适金华双林虚席，僧录司檄请补处。 

　　二十八年，　太祖高皇帝召至京师。明年正月，　勑补僧录司左讲经，继住“灵谷”。　宠锡便蕃，又升左阐教师。 

　　有《送远侍者》偈云：“香林曾把纸衣书，潦倒圆庵一字无；有口惟能吞饭颗，远来参侍恐相孤。”又，《送勇藏主还径山》偈云：“一大藏教破故纸，达磨西来无直指；道人更欲问何如，井底蓬尘山上鲤。” 

　　永乐二年二月初二日入寂。阇维，异香袭人。门人收骨石葬翠山空寄塔右。 

　　灵岩南堂欲禅师法嗣 

　　○镇江金山穆庵文康禅师 

　　慈溪人。僧问：“牛头未见四祖时如何？”师云：“头上着枷，脚下着杻。”僧云：“见后如何？”师云：“要坐即坐，要行即行。” 

　　师室中垂语云：“威音王已前与你日用现行相去多少？”又云：“打破髑髅，向什么处见释迦老子？”又云：“来时因甚无口。” 

　　上堂：“身心清净，诸境清净；诸境清净，身心清净。僧问云门：‘如何是云门一曲？’门云：‘腊月二十五。’摩诃般若波罗蜜，甚深般若波罗蜜。”卓拄杖，下座。 

　　上堂，举“僧问赵州：‘狗子还有佛性也无？’州云：‘无。’”师云：“狗子无佛性，头正尾亦正；跳出向上关，急急如律令。” 

　　○苏州灵岩天彰文焕禅师 

　　别号“本光”，温之林民。依南堂於“灵岩”颇久，智证日深，尝分座说法；精究《楞严》要旨，极爱环师所注，寻常不释手。师貌与苏城东禅酒仙贤禅师相类，或谓酒仙再来也。师因礼其像，有偈云：“人言我貌似仙翁，况与仙翁姓又同；是汝是吾俱莫论，笊篱捞取西北风。”又尝烧线香，有偈云：“杂华香散一丝烟，宝网云台悉现前；但把寸心灰得尽，熏闻不在鼻头边。” 

　　径山南楚悦禅师法嗣 

　　○杭州灵隐见心来复禅师 

　　豫章人，别号“蒲庵”。上堂：“马颔驴腮，一真妙相；鸦鸣鹊噪，一佛妙声。”竖拂子云：“且道这个是甚么相？”击拂子云：“且道这个是甚么声？汝诸人若以有相有声，即是常见；若以无相无声，即是断见。直饶有无俱遣，犹在半途。更须透出向上一关始得。且道向上一关作么生透？”良久，“自是不归归便得，五潮风月有谁争。” 

　　 上堂：“上不在天，下不在地，中不在人。”竖拂子，“且道这个因甚在山僧手里？”以拂子击禅床一下，“百杂碎了也。向这里莫有转得身，吐得气底么？夜短路长休把火，大家吹灭暗中行。” 

　　上堂：“古人道，一口吞三世诸佛，一气转一大藏教。点捡将来，大似无事生事。槎峰则不然，有口且咽唾，有气且养神。那得间肚肠，吞三世诸佛；那有闲工夫，转一大藏教。只图省事过时，免见动劳心力。何故？了了了时无可了，玄玄玄处亦须呵。” 

　　天童正宗匡禅师法嗣 

　　○湖州道场竺芳慕联禅师 

　　别号“朽庵”，四明定海人，父钱。幼依大白山“佛龙寺”行宣为沙弥。逾年往“五台寺”受具。 

　　游浙西，首谒“灵隐”竹泉和尚。泉问云：“汝何处人？”师云：“明州。”泉云：“我闻明州有三佛，是否？”师答云：“一尚不见，何况有三。”泉云：“汝不是明州人。”师顾旁僧云：“这老汉又醉也。”泉云：“且坐吃茶。” 

　　继往“蒋山”见正宗。一日，宗问：“汝本师有听雨颂，还记得么？”师云：“记得。”宗云：“试举看。”师举云：“檐前滴滴甚分明，迷己众生认作声。”宗以手约住，云：“既不唤作声，唤作什么？”师云：“终不唤作碗脱丘。”宗云：“见面不如闻名。”师云：“圆悟关踏倒了也。和尚还知么？”宗便作掌势，师退步云：“和尚已后错打人去也。” 

　　久之，行宣政院命出世“石门”，迁宝陀“普慈”。洪武十年，　朝命升道场建佛殿，众屋俱倍胜旧规。十一年，奉　旨校雠新注三经。十五年，　朝廷新开僧道衙门；众推师为僧纲司都纲。管内僧徒无不听命为善，吴兴清规为之鲁变。 

　　上堂：“一大藏教，不是黄面老子说底；直指人心，不是达磨大师传底。”拈拄杖，“牛角长三寸，兔角长八尺。牧羊海畔女贞花，拒马河边望夫石。” 

　　上堂：“古德道，释迦不出世，达磨不西来；佛法徧天下，谭玄口不开。古德恁么道，只见锥头利，不见凿头方？龙峰则不然，释迦不出世，达磨不西来；落花二五片，点破阶前苔。” 

　　上堂，举“保宁勇和尚示众云：‘智不到处，切忌道着。道着则头角生。大众，头角生也。是牛是马？’”师云：“大小保宁牛马也不识。既是头角生也，有甚难辨？虽然，汝诸人也不得草草勿勿。” 

　　七十年六月一日示微疾，十二日早发诸山书讫，移顷而逝。 

　　龙翔昙芳忠禅师法嗣 

　　○昆山荐严兰江清濋禅师 

　　天台人，姓镏。初从“集福”远公习天台教。去，依岳林“水南”湘公。久之，走谒金陵保宁。仲方伦公以太随话诘之，半载间犹不契。一旦，行护龙河上，脱然有省。遂自庆曰：“大随鼻孔令入我手矣。”仲方曰：“此固善矣，未可以自足也。” 

　　师既辞去眼膺，此言剎那不敢忘。偶过湖州菁山市中，俯仰之间，顿忘移步，始知无佛可成，无众生可度。呵呵大笑。 

　　既而见广慈於“蒋山”，俾居侍司，复掌藏钥。寻，游吴兴。灵岩欲公分座说法。出世常之“翠微”，迁湖之“显慈”。天界净觉延居第一座。复俾居昆山荐严。 

　　僧问：“世尊拈华，迦叶微笑。意旨如何？”师云：“世尊手里一花红，迦叶面门双眼碧。”僧云：“鼻祖面壁，神光断臂。又且如何？”师云：“当年用毒流支有，今日安心慧可无。”僧云：“只如分皮分髓又作么生？”师云：“机先领旨犹成滞，言下知归亦是迷。”僧拟议，师遂喝。 

　　上堂：“即心即佛，非心非佛；不是心，不是佛，不是物。石女肝肠锦绣缠，波斯鼻孔黄金突。突出虚空，蓦拶相逢。” 

　　上堂，举百丈野狐话毕，作野狐叫，云：“号狐。”下座。 

　　上堂：“感之所召，越山河而非遥；缘之所乖，附耳目而有间。当求於己，莫让於人；用黑豆法吞栗棘蓬。” 

　　上堂：“清净行者，不入涅盘；破戒比丘，不入地狱。十二阑干倚遍时，海门一点远山绿。” 

　　师偶成偈曰：“略无世事可思量，只恨人间夜不长；一觉起来天大亮，西风满院桂花香。” 

　　化渡船偈曰：“岸南岸北声相接，活路不通千里赊；全藉个中人着力，船头拨转便归家。” 

　　不求人偈曰：“寻常柄杷在吾手，二六时中受用多；痒处蓦然抓得着，通身无奈喜欢何。”　　 

　　终于松江，“松隐”唯庵禅师为竭力其后事。 

　　天目中峰本禅师法嗣 

　　○婺州伏龙山圣寿千岩元长禅师 

　　号“无明”，越之萧山人，姓董氏；随诸父曰“昙芳”者，学佛於富阳法门院。诸书经目輙成诵。十九剃染。 

　　走武林习律於“灵芝寺”。律师问曰：“八法往来片无乖角，何谓也？”师曰：“何不问第九法乎？”律师曰：“问律而答以禅，真大乘器也。” 

　　会丞相府饭僧，师随众入。中峰亦在座，遥见师，即呼谓：“汝日用如何？”师曰：“唯念佛耳。”峰曰：“佛今何在？”师拟议，峰叱之。师遂作礼，求指示。峰以“狗子无佛性”话授之。 

　　继往，习禅於灵隐山中。雪庭传公召师，掌内记。俄，归法门将十载。一旦，忽喟然叹曰：“生平气志充塞乾坤，乃今作瓮里酰鸡耶。”复造灵隐，胁不沾席者三载。因闻鸡声有省。亟见中峰，峰复叱之，师愤然来归。夜将寂，忽鼠翻猫食器堕地有声，恍然开悟，觉身跃起数丈。且复往质於峰，峰曰：“赵州何故云‘无’？”师曰：“老鼠食猫饭。”峰曰：“未在”。师曰：“椀子扑落地，打破常住砖。”峰乃微笑，祝曰：“善自护持。”既而师隐居“天龙东庵”。 

　　有一蛇日来座下，师为说归戒，蛇即矫首低昂作拜势而去。自是声光日显。行省丞相脱欢公遣使，逼师出世；诸山亦争相欢请，师皆谢绝。乃踰江之伏龙山，卓锡岩际，警曰：“山若有泉，吾将止焉。”俄，山泉溢出，作白乳色。遂依大树而止。邑大姓楼君如浚等为构屋以居。寻，因旧寺基，号曰“圣寿”。缁白向慕辐凑，镇南王亲书寺额以赐，并僧伽梨及普应弘辩妙智之号。资政院又为咨于东朝，命臣制“佛慧圆明广照无边普利大禅师”之号，并金襕衣以赐。 

　　僧问：“释迦弥勒犹是他奴，未审他是阿谁？”师云：“粪扫堆头生苕帚。”僧云：“学人不会？”师云：“问取净头。”僧问云：“大悲千手眼，那个是正眼？”师云“点。” 

　　宋公景濂尝访师，师问曰：“闻汝阅尽大藏教，有诸？”濂曰：“然。”师云：“汝用耳阅乎，抑眼观也？”濂曰：“亦眼观耳。”师云：“眼之能观者，汝谓谁耶？”濂扬眉向之，於是相视一笑。 

　　示众云：“转山河国土归自己则易，转自己归山河国土则难。拈了也。父母未生前，道将一句来？” 

　　上堂，指香炉云：“大众，香炉与诸人说法了也。”便下座。 

　　上堂：“秋风凉，秋夜长，未归客思故乡。大众，如何是你故乡？”喝！幸然家里在，不用苦思量。 

　　至正丁酉六月十四日，书偈曰：“半生饶舌，今日败阙；一句轰天，正法眼灭。”投笔而逝，全身瘗青松庵 。 

　　○苏州狮子林天如维则禅师 

　　庐陵人。师在“幻住”室中，偶一新到问：“大事未明，如丧考妣；大事已明，亦如丧考妣。”问声未绝，幻便打。师於侍傍，疑情顿发。既而屡呈己解，皆不契。一日，忽自笑曰：“今日瞒我不可得了也。”幻勘之，曰：“明与未明即不问，且唤什么作大事？”师随口应曰：“露柱吞却狮子岩，灯笼笑破半边口。”幻肯之，且嘱曰：“汝须向孤绝处一坐坐断，三十年后不相负也。”寻，命师居板首，师力辞；幻遽下床一拜，师急闪身曰：“和尚这一拜却拜在虚空里。”幻曰：“你且不在虚空外。”遂鸣钟送师归寮。自是幻每曰：“堂中有首座，老幻可偷闲矣。”幻既寂，师於苏城中结庵，名曰“师子林”。 

　　示众云：“如何是佛麻三斤？如何是佛殿里底？如何是佛乾屎橛？三文大光钱，买得个油糍，吃向肚皮里，当下便不饥。” 

　　示众：“山中何所有？岭上多白云。阿呵呵。个是众寮之物，谁敢私而有之！？虽然如是，只可自怡悦，不堪持赠君。”师尝集《楞严经》诸家注释要语，合为一书，名曰《会解》，板行于世。 

　　净慈平山林禅师法嗣 

　　○应天府天界止庵德祥禅师 

　　杭州人，出世郡之“龙华”，迁苏之“天平”，移杭之“报国”，升净慈“径山”，至“天界”。 

　　径山新方文成。上堂：“阔一丈，斩新日月；深十尺，别是乾坤。东来西来底，南来北来底，总在这里相见。且道不来不去底，向甚么处相见？”拈拄杖卓一下，“鹤飞千尺雪，龙卧一潭氷。” 

　　大鉴下第二十五世 

　　圣寿千岩长禅师法嗣 

　　○苏州邓尉山圣恩万峰和尚 

　　讳“时蔚”，温州乐清金氏，母郑。梦儒释二人入其寝室，逮旦产二子。次即师也。有光烛室，众怪，欲弃去；姑育之，在襁褓见僧輙微笑合掌。年十一，得度於越“永庆”，礼升讲主为师。升授《法华》，诵至“诸法从本来”，忽有省。遂游方。 

　　既受具，即参止岩於虎跑。岩示“南泉三不是”话，俾参究。寻，往达蓬山“佛迹寺”故基，卓庵而居，昼夜究竟所参话，殆忘寝食。久之，往华顶礼无见。不契。闻千岩道化，亟往见。 

　　一日，入室次，岩问：“汝莫要受戒么？”师即掩耳而出。明日普请斫松次，师拈一圆石作献珠状，云：“请和尚酬价。”岩云：“不直半分钱。”师云：“瞎！”岩云：“我也瞎，你也瞎。”师云：“瞎瞎。”岩休去。 

　　佛降诞日，岩上堂云：“今日有种种好事。一者世尊降诞，二者天道晴明，三者有大施主设斋。诸人若向此识得老僧舌头落处，日消万两黄金。”师从西过东，一手指天，一手指地，云：“天中天，天中天，释迦弥勒谁后先？”岩喝云：“这温州子也胡做。”已而请居后板。 

　　自是，蔚首座之名播于四方。未几，复还“佛迹”。后岩寄以偈，仍嘱云：“汝缘在浙西，当往彼化导。”师至姑苏，缁白蚁慕。建四道场，从受归戒者不可以数计；闻名睹影靡不以手加额。绘其像奉祀者甚众。岂非与苏人宿有因缘？！ 

　　将终，沐浴更衣，索笔书偈而逝。全身塔于圣恩之右涅盘山。寿七十九，腊五十九。 

　　○松江松隐唯庵德然禅师 

　　郡之张氏。参千岩，闻其提唱，有悟。继而踵其席。示众：“德山棒，临济喝，拈放一边；诸人脚跟下，道将一句来？”以拄杖画一画，云：“毗婆尸佛早留心，直至如今不得妙。” 

　　上堂：“江月照，松风吹，永夜清宵何所为？永嘉大师满口道了也。大众还知落处么？”卓拄杖，“劫石有销日，黄金无坏时。” 

　　暮年养间於松隐，人因称为松隐和尚。遐方异域宰官士庶缁流，如水赴壑。宋翰林景濂题其《语录》。有曰：“语言峭拔，铜关铁壁，利剑长矛。岂惟不可凑泊，亦无缝罅之可乘，吁可畏哉。”翰林之言可不信夫。 

　　增集续传灯录卷第六 

　　五灯会元补遗 

　　　　径山兴圣万寿禅寺前住持比丘吴郡文琇集 

　　大鉴下第十七世 

　　华藏明极祚禅师法嗣 

　　○杭州灵隐东谷光禅师 

　　常之无锡人。与侍读尤煜(余六切，盛也。)厚善。初住嘉禾“本觉”，迁苏之“灵岩”、常州“华藏”，而中吴“万寿”居之最久。众盈七百，法道为之一振。勑授明之“育王”，特旨移“灵隐”。 

　　僧问：“借功明位时如何？”师云：“未问已前。”僧云：“借位明功时如何？”师云：“遍地日头黑似漆。”僧云：“即今为复是借功明位？借位明功？”师云：“大似不曾斋。”僧云：“学人到这里，进之无路，退之无门。”师云：“你是一枚草贼。”僧云：“今日亲遭捉败。”师云：“三十棒付在别时。” 

　　上堂：“性觉妙明，本觉明妙。霜林玉凤生雏，月户金鸡唱晓。从来只个，家风端的，与谁同到？到不到？仰面不扬眉，低头拍手笑。” 

　　上堂：“万籁吼松风，千林飞败叶。缺齿老躁胡，一去无消息。”拈拄杖竖起，云：“即今来也。还见么？”复安旧处，云：“诸人既是不领，又入少林去也。” 

　　岁夜小参，“否极泰来，梅萼香传春谷暖；力穷位转，松风声度夜堂寒。时节分明，去来有准。可谓当涂息耗叶路通宗。正恁么时如何？金锄不动土，灵苗在处生。” 

　　宝佑元年腊月初五日示寂。书偈辞众云：“东谷片云收，月圆当古渡；寒惊白鸟飞，夜宿无影树。” 

　　雪窦足庵鉴禅师法嗣 

　　○四明天童长翁如净禅师 

　　上堂，举“达磨见梁武帝”因缘，颂曰：“金乌飞上玉栏干，黑漆昆仑对面看。毕竟这些传不得，落花流水太无端。” 

　　黄龙牧庵忠禅师法嗣 

　　○袁州慈化普庵印肃禅师 

　　亘春县余氏子。六岁，梦一僧点其心，曰：“汝他日当自省。”既觉，以意白母。视之当心一点红莹，大似世之樱珠。父母因此许从“寿隆院”贤和尚出家。 

　　年二十七落发。师容貌魁奇，智性巧慧。贤器之，勉令诵经。师曰：“尝闻诸佛原旨，必贵了悟于心；数墨修行，无益於事。” 

　　远游湖湘，谒大沩牧庵。因问“万法归一，一归何处？”忠竖起拂子，师遂有省。后归受业，有邻寺慈化者，众请住持。寺无常住，师布衾楮衣，粥食禅定；偶阅《华严论》，乃大悟，徧体污流。喜曰：“我今亲到华严境界。”说偈曰：“捏不成团拨不开，何须南岳又天台；六根门首无人会，惹得胡僧特地来。” 

　　平居有偈曰：“灵妙如如，不异大虚；造化万物，不碍方隅。”慕道向风者日众。师随宜而为说法。有病患，　草为药，与之即愈。或有疫毒，人迹不相往来者。书颂与之，咸得十全。或问师：“修何行得此？”师乃当空画一画，云：“会么？”其人云：“不会。”师云：“止止，不须说。” 

　　一日，忽告众曰：“诸佛不出世，亦无有涅盘。入吾室者，必能玄契。善自护持，无令退失。”索浴更衣，跏趺而寂。乾道五年七月二十一日也。寿五十五，腊二十八。 

　　华藏民禅师法嗣 

　　○杭州径山石桥可宣禅师 

　　蜀嘉定许氏子，别峰印公、橘洲昙公之师弟。昙又其同气。时人谓师：“禅与印诗，与昙相颉顽。”嘉定丁亥，获知亟相鲁国，俾居“径山”。 

　　上堂：“三九二十七，篱头吹觱篥；可怜明眼人，对面不相识；俱胝竖起指头，鲁祖见人面壁。会么？” 

　　今朝腊月一，师念四方云衲重趼而来，穷其日力，食息无所，於双溪之上筑室，济其所不及。宁宗锡“化城”二大字以宠之。因创重阁以揭于上，又赐师“佛日”之号。眉山杨汝明撰《化城寺记》颇详。及师终，塔于寺之后。 

　　径山大慧杲禅师法嗣 

　　○杭州径山大禅了明禅师 

　　秀州陆氏，形颀腹大，道貌丰硕。绍兴辛酉，随妙喜谪衡阳。州县防送甚严，师为荷枷间关，辛苦未尝少怠。既至贬所，衲子追随问道者，率不下二三百人。喜以斋粥不给，且虑祸屡，勉令去。师輙不然，每自肩栲栳行乞，至晚即数十人为之荷米面、薪蔬食用成列而归。食指虽多，无不具足。如是十七年如一日。喜法嗣之盛，在贬所接者居其半。师之力也。 
　　癸亥，辞，往浙西持钵，期明年上元回。喜以偈送之曰：“藞苴明大禅，孟浪绝方比；识得玄中玄，作得主中主。赤脚走长街，一日数百里；色力既勇猛，殊不畏寒暑。如是二三年，日日只如此；人皆谓渠狂，渠只笑而已。秋阳方炽然，忽来辞妙喜；持铢入闹市，普化乃知己。肩横楖栗杖，其兴不可止；临行赠汝言，汝今须记取。甲子上元前，却要到这里。”仍求得妙喜像，赞曰：“直饶画得十分，犹是真常流注；普化倒翻筯斗，爬着了明痒处。有个末后句，当机难禁制，咄且不要絮。” 

　　师志气豪迈，机锋敏捷，应酬施设，必以法喜为乐；故得“丛林大禅”之誉。久之，出世舒州“投子”。适投子诸庄牛遭疫，死毙几尽，师化二百牛以实之。连岁大稔倍常。迁住“长芦”，衲子辐凑，丛林改观。 

　　隆兴元年，奉诏住“径山”。道经广德军“开法院”，僧首宗俨求颂，发挥其修造。师援笔书曰：“这个俨僧首，灵机常在手；[祝/土]着磕着处，塞却娘生口。言外领略得，三三不成九。僧首如是传，大作狮子吼；诸佛亦如是，喝下须弥走。做起参天大梵剎，千年万岁摩星斗。” 

　　颂赵州勘婆话云：“干戈中有太平基，不用干戈始得之；若无举鼎拔山力，千里乌骓不易骑。” 

　　先是，扬和王梦一僧，长大奇倚缓行言，欲化苏州一庄。 
觉而异之。翌旦，师忽杖屦徒步而至。王见与梦中无异，遽呼眷属出，炷香作礼。茶罢。师首言：“大王庄田至多，可施苏州一庄，以为径山供佛斋僧，无穷之利。”王未有可否。师饭罢便出，更无他语。时内外哄然，传言王以苏州庄施径山，遂达孝宗圣听。会，王入朝；上言：“闻卿以苏州一庄施径山，朕当为蠲免税赋。”王谢恩归。次日以书抵径山，而师以二日前已迁化矣。自是寤寐间见师在前，语曰：“六度之中，施度为先；善始善终，斯为美矣。”王即以庄隶径山。此庄岁入二万斛。 

　　师於缁素有大因缘，所至施供云委。江浙、湖湘号之为布袋和尚再世。 

　　○杭州径山无等有才禅师 

　　富阳杨氏，幼丧父，依僧可评出家。评善医，欲授其业。师曰：“出家为求出世间法，岂可流於方术以自鬻耶？！”於是一意禅学，不惑他岐矣。 

　　时，道场慧东、禅杲为丛林师范。师由浙入闽，於二师处，服勤颇久；虽有发明，而非究竟；弃去，之江西百丈。解后宗鉴侍者，师之畏友也。因夜话论诸方优劣，鉴曰：“不探虎穴，安得虎子？子誓了大事，不见妙喜，将安之乎？”时，喜谪衡阳，居“花药寺”山堂。往从之。一日，因入室。喜问庵内人：“为什么不见庵外事？”师曰：“鲇鱼上竹竿。”喜以竹篦迅击一下，师平生疑情涣然氷释。 

　　喜每呼师为杭州子。堂窄众多，师乃结庐林中以居。喜往见，一榻萧然。因索笔大书“无庵”二字於壁。师取以为号。喜徙梅阳，师回浙右。久之，出世仪真北山，迁“资福”。绍兴辛巳，继应庵居中吴“万寿”。 

　　乾道元年秋，“径山”明大禅谢世；参政钱公雅闻师名，遂取旨以师住持。明年春，太上皇高宗车驾幸山，命师升座说法；大悦，赐度牒金帛。师寻建“御寝”、“龙游”二阁。帝闻，大书“龙游阁”三字赐之。四年夏，孝宗召师赴阙，入对选德殿。师首奏：“先师宗杲，蒙陛下宠遇，施及臣僧。”上曰：“素闻汝师名，恨不及见也。”师剧谈其道，上嘉叹不已。 

　　五年六月，感疾；二十六日呼众告别，书偈而逝。寿五十四，腊三十九。其徒葬师於南塔之后。上闻，嗟啅久之，赐谥“无等禅师”。塔曰“寂光”。 

　　○杭州径山云庵祖庆禅师 

　　上堂，举“杨岐和尚因僧问：‘如何是佛？’杨岐云：‘三脚驴子弄蹄行。’僧云：‘莫只这便是么？’岐云：‘湖南长老’。”师颂云：“杨岐一头驴，眼光如电烁；踏杀天下人，说甚三只脚。” 

　　○袁州仰山圆禅师 

　　盰江人，禀戒后，为道勇决。闻妙喜居”梅阳“，往依之；服勤炊爨，精苦自励。妙喜见其器识精敏，异之。因小参，闻举修山主“具足凡夫法，凡夫不知；具足圣人法，圣人不会。圣人若会，即是凡夫；凡夫若知，即是圣人。”忽然有契。 

　　后主衢之“祥符”，迁袁之“仰山”。视事阅七日，讲“云门告香之礼”。首座领众罗拜，咨以“生死事大，无常迅速。”伏望慈悲开示因缘。师徐曰：“若欲究明生死，直须於行住坐卧处，觑看生从何来，死从何去，毕竟生死作何面目。”良久，不起于座，泊然蝉蜕。 

　　○感山云卧晓莹禅师 

　　生缘洪州，学博而赡，善为文章。久亲妙喜，所得叵量。因闻同参遁庵分座“径山”，以祇夜寄之曰：“径山突兀上云烟，高遁山颠绝世缘；握以竹篦分半座，却将毒气喷人天。”师有《云卧纪》、《谭萝湖野录》二书行世。 

　　○桐江大悲间禅师 

　　闲居福州闽县“般若精舍”。绍兴甲寅，时年八十有四，大慧居“洋屿”，与“般若”一水之隔。师虽老而尤笃参究。日来随众入室。大慧因问曰：“不与万法为侣者是什么人？”师曰：“扶不起。”慧曰：“扶不起底是什么人？速道，速道。”师拟对，大慧以竹篦便打，师忽契悟。大慧说偈印之，曰：“一棒打破生死窟，当时凡圣绝行踪；反笑赵州心不歇，老来犹自走西东。” 

　　○湘西鹿苑无言信禅师 

　　早，以诗名於丛林。徐公师川、洪公玉父第其诗“韵致高古”，出“瘦权癞可”一头地。及参大慧於泉南小溪，俱康、南二道者事蔬供众。因镢地次，南曰：“镢头边道将一句来。”康以土块掷中柄上，师忽有省。 

　　尝有诗曰：“新庵小溪上，英俊颇浩浩。从渠作佛祖，任渠会禅道。荷锄向东园，事蔬誓毕老。乘月始抱瓮，破午正杀草。芥蓝被虫食，秋茄亦旱槁。斋盂从此去，但愿蔓菁好。” 

　　士大夫游小溪，好言诗者，大慧必曰：“此间有个园头，能诗。”随侍之“径山”，过衡阳，放浪於衡岳，栖迟道吾最久。削木以蔽风雨，於院之西偏榜以版庵，禅燕自牧。于湖居士张公师潭闻其高风，力致之，出世“鹿苑”。赠之以诗曰：“诗卷随身四十年，忹中参得竹篦禅；而今投老湘西去，卧看湘江水拍天。句中有眼悟方知，悟处还应痛着锥；一个身心无两用，鸟窠拈起布毛吹。”师和一首曰：“竹篦子话选当年，直下无私不是禅；院遇状元真眼目，敢拈沉水向人天。” 

　　○泉州舟峰庵主 

　　讳“庆老”，字“龟年”。泉州北山之顶有横石如舟，世人以舟峰名。师既结茅山麓，遂号“舟峰庵主”。蚤，以道德文章为泉南缁素歆艳。李参政汉老尝访之，不值。有诗略曰：“慧远过溪应送陆，玉川入寺不逢羲。” 

　　于时，大慧庵小溪之上，百衲所栖，师亦预焉。因谓慧曰：“和尚竹篦话，如民家被科胥；产业已籍没，犹要其纳？”慧曰：“你只道得一半在。若无得纳，何不投河自缢，放身舍命去也？”师自是於道，日臻其奥。慧迁“径山”，遂与俱行，为掌记室。词章华赡，殊增丛林光润。 

　　尝自题其像曰：“捡点眉毛大逼真，伏犀插脑见精神；霜髭渐茁何妨老，褛褐长披却耐贫。一壑平生专畏影，十方从此倦分身；君看逐块纷无数，孰与青原独角麟。” 

　　绍兴癸亥孟秋，委顺。 

　　○怀玉山宣首座 

　　初於筠阳“黄蘗”，闻祥和尚小参，举“一叶飘空大地秋，法身须透闹啾啾”，忽有省。 

　　寻，造“径山”。或有谓大慧曰：“明州宣来探宗旨。”大慧曰：“我禅如蚌蛤，开则五脏皆露，何用探焉。”师闻而骇异，洎随侍。过衡阳，服勤，久之有省。 

　　尝颂竹篦话曰：“背触大乖张，痴禅眼似羊；贪他一粒米，失却半年粮。”雪峰慧日闻公受怀玉，命师与偕行，相与建保社。汪圣锡半刺宜春时，以疏币致师住南源。师曰：“我长作粥饭僧，誓不愿出人间世矣。”王舍人泮登山谒之，赠以诗曰：“纳帔腾腾粥饭师，无人曾见下山时；相逢只道无能解，肯作红楼应制诗。” 

　　○南闽修仰书记 

　　绍兴间，掌记室於泐潭。参大慧於衡阳，言下契旨。未几，随侍迁梅阳。郡守谢朝议语僚属曰：“朝廷编置，所谓长老者，但一僧耳。兵马司东偏隙地，从其居止。”既而，僧行日至，几数百指。施锹镢而平基址，运竹木而缚屋庐；听其指呼，无敢怠者。 

　　守虽闻其服勤如此，亦未知果何人也。於是延见一二，观其能为。师适承命，乃与从容弥日，语论英发，搉古啇今，逢原左右。守复征：“等伍更有蕴异能者否？”师遂告以负大经论者有之，博极书史者有之，诗文高妙者有之，翰墨飘逸者有之。其所以未能明彻者，则佛祖大事因缘而已。是以不惮艰险，随侍而来；得依仁政，幸莫大焉。守且骇异，知其徒皆为法忘躯之士。自是於大慧日益加敬，遣其子纯粹求入道捷径。大慧示以《法语》八篇。 

　　师学富才优，入道稳实故。罹瘴毒，卒於潮阳“光孝寺”。 

　　○关西尼真如 

　　早选入宫，以才能为内夫人，隶乔贵妃合。乔氏崇佛，容其剪[髟/采]，参道四方。 

　　入闽，与大慧小溪法会。一日，作偈曰：“平地偶然着颠，起来都无可说；若人更问如何？笑指清风明月。”慧为小参说偈曰：“今日如师姑，昔时王师父；身居罗绮丛，只着粗麻布。开口便高谈，嫌佛不肯做；跳出是非坑，截断生死路。入虎穴魔宫，心中无怕怖。杜撰八阳经，自有三千部。爱吟落韵诗，偏不勒字数。行脚走天下，参禅无所悟。近日到云门，一时都败露。错认碓觜头，唤作冬瓜瓠。如是作师姑，劝君少吃醋。更有一处乖，且道那一处？嘉州大像吃炙麸，陕府铁牛撑破肚。”师之所得，於此槩可见矣。 

　　○祖麟道者 

　　尝为太学上舍生，名“杨麟”。绍兴丁丑夏，诣“育王”。冠带，拜大慧於“无异堂”，垂泣云：“愿从和尚出家。”语子竟，掷下巾帽；袖中出剪刀，自落其发。慧亟呼。左右问其故，乃以实对。因摄受之。 

　　慧次日升堂，示众云：“已着槽厂，将错就错。骑却圣僧，不妨快乐。龙象蹴踏，非驴所作。堪笑诸方，妄生穿凿。休穿凿，祥麟只有一只角。”麟便膜拜，曰：“谢师安名。”即名“祖麟”。慧复以六祖示明上座，“不思善恶”，乃至“密意在汝边”之语，使其於日用提撕。 

　　自是，除慧有问则答，其士太夫、衲子并不与交一词。 

　　慧迁“径山”，麟亦随侍於道。既有彻证，忽尔违和。慧遣了德侍者往问之。麟以片纸书偈曰：“衣冠不御发齐眉，一室翛然自不知；薄相等间聊示疾，起他菩萨几多疑。”寻，市香三瓣随爇而誓曰：“后世身为男子，遇明眼宗师，童真入道。”既爇罢，泊然而化。麟家世建阳，乃文公裔。 

　　○无际道人 

　　乃张侍郎渊道之女。初居家日，有相者过之，曰：“此宝座说法之人也。”后果为尼，名“慧照”，继其落发师资寿“无着”之席。 

　　尝以《渔家傲》赞圆悟禅师曰：“七坐道场三奉诏，空花水月何时了？小玉声中曾悟道，真堪笑，从来谩得儿孙好。辩涌海潮声浩浩，明如皓月当空照。飞锡西归云杳渺，巴猿啸，大家唱起还乡调。”　　 

　　坐逝后及剃发，舍利无数。时当伏暑，留数日，容貌俨然。 

　　○超宗道人 

　　乃刘侍郎季高犹子之母，与无际道人於大慧之门，俱受记莂者。无际尝诣“径山”扫塔，有颂曰：“衣湿灵山泪，炉焚少室香；云山空满目，不见法中王。”时，宗不至。无际遣人督之，宗以偈答曰：“塔本无尘，何用去扫，扫即尘生，所以不到。” 

　　灵隐瞎堂远禅师法嗣 

　　○湖隐济颠昼记 

　　颂达磨见梁武帝话曰：“不契梁皇暗渡江，一身无地避惭惶；九年面壁成何事，赚却平人入镬汤。” 

　　颂五祖生缘曰：“元是黄梅旧日僧，事师年老气弥增；翻身扬下栽松镢，转步来分照世灯。皮袋假於溪畔女，衣盂付与岭南能；佳声籍籍能长久，雨过淮山碧层层。” 

　　慈照纯禅师法嗣 

　　○郑州洞林宝禅师 

　　僧问：“人天交接，凡圣齐臻；师资相见，合谈何事？”师云：“饮光微笑处，摩竭今行时。”僧云：“檀生檀枝，时人知有。青出於蓝，请师速道。”师云：“鸦不乱啼，鹊不乱噪。”僧云：“恁么则宗分临济，灯传慈照也。”师云：“自到孤峰顶，群山势自高。”僧云：“可谓群芳虽有异，春力本无私。”师云：“适来话头道什么？”僧云：“斩新日月，特地风光。”师云：“更嫌何处不分明？” 

　　上堂：“男儿当自强，先捉六贼王；掀翻黑山窟，竖起光明幢。入事见人心，入理觉非常。且道觉非常时如何？镬汤炉炭真如地，剑树刀山古道场。”横拄杖於膝上，作按剑势，便下座。 

　　上堂：“大用现前，本非情解；觌体全真，应缘自在。逈然孤显峭巍巍，包括虚空非内外。融通万有，不隔丝头；普照十方，徧周沙界。可谓离名离相，绝毫绝厘；妙出离微，心光晃耀。不居闻见，处处闲居。如斯话会，已涉闲辞；才有形声，便成句义。名不相涉，如何举唱？！”以拂子画一圆相，云：“三世诸如来本光瑞如此。”便下座。 

　　五灯会元补遗(终) 

　　未详承嗣附 

　　○佛光道悟禅师 

　　陕右兰州人，姓冠氏。生而有齿，年十六祝发。后二年游方。自临洮归，夜宿弯子店。梦梵僧唤，觉；适闻马嘶，豁然开悟。自吟唱云：“好也罗，好也罗，遍虚空界只一个。”告其母云：“我夜来拾得一物。”母云：“你拾得何物？”答云：“自无始已来打失底物。” 

　　一日，欲参访知识，里人觅偈於师。师偈有“水流须到海，鹤出白云头”之句。及至熊耳，谒白云海公，契合。先是，有问公：“何不择法嗣者。”海不答，徐云：“芝兰秀发独出西秦。”比师至，公闻空中人语曰：“来日接郭相公。”盖海所住寺，乃郭子仪建。而师其后身也。海公没，师出世，住郑州“普照寺”，嗣其法。既而退居“竹阁庵”，浮沉洛川，人莫之测。 

　　尝谓人曰：“道我是凡，我向圣位里去；道我是圣，我向凡位里去。道我不是圣不是凡，我向你眼睛、鼻孔里七颠八倒去。” 

　　泰和五年五月十三日，无疾而逝。适所居，屋上有五色如盖，中有红光圆如日者三。寿五十五。 

　　○庆寿开山第一代玄冥顗禅师 

　　上堂：“先照后用，勘过了打；先用后照，打了来勘。照用同时，不消一捏；照用不同时，诸人立，老僧坐。只如总不与么，又且如何？”喝一喝，云：“浩浩红尘里，几人有脑门？！” 

　　上堂：“今时参禅衲子，欲得成佛成祖底，如麻似粟；要作驴作马底，遍大金国中，把火也觅个不得。赖得无。设有，“庆寿”门下，岂有许多闲草闲料，喂来茄去。珍重！”下座。 

　　上堂：“十字街头戏，猢狲上剎竿；虽然闲伎俩，莫作等闲看。”举“云门云：‘乾坤之内，宇宙之间，中有一宝，秘在形山。’拈灯笼向佛殿里，将山门来灯笼上。”颂曰：“平地怒涛千百尺，旱天霹雳两三声；可怜月下守株客，凉免不逢春草生。” 

　　○温州灵云省庵思禅师 

　　台之宁海人，不知其氏。兄弟四人，师最长，一时同发心出家；将祖父遗业，悉散与宗亲，惟留所居屋一所。族人互争不已，师与诸弟各执炬，燎之而去。师后参访，具向上知见，出世温之“灵云”。 

　　结夏，上堂：“以大圆觉、牛角、马角，为我伽蓝、瓜篮、菜篮。” 

　　上堂，举赵州“狗子无佛性”话，颂曰：“狗子佛性无，狗子佛性有；猴愁楼搜头，狗走抖擞口。”晚退止“灵云寺”前草舍中。 

　　至正甲申，愠恕中偕达此、原明、性原往谒。时，师年逾九十，庞眉皓首，颀然清耸，曳履而出；且行且问曰：“何处来？”恕中曰：“江心。”曰：“深几百丈？”曰：“谩老和尚不得。”师揖云：“坐，吃茶。”师性方介，作诗颇类寒山子。题骂僧诗於壁云：“五瘟不打头自髡，黄布围身便是僧；佛法世法都不会，噇猪噇狗十分能。”恕中等请别，不敢再犯其锋。是夕宿“灵云”，闻老宿举师言行数端，皆可传。 

　　○温州寿昌绝照辉禅师 

　　坐夏“净慈”。其东净寮蜃壁中，有水墨观音像。师每夜礼之，祈恳至切。忽见净瓶水从壁涌出，通身欢悦；从此造诣益深，智鉴益明。尝有偈云：“工夫未到方圆地，几度凭栏独自愁；今日是三明日四，雪霜容易上人头。” 

　　○江州庐山圆通思庵睿禅师 

　　辩才无碍。凡禅者求偈，师云：“道一句来。”一日，有僧故欲难师，遂道云：“西山走入滕王阁。”师乃书而续之，曰：“尽大地人寻不着。忽然突出拄杖头，头峭五岳眼三角。”湖海盛传。 

　　○王文献公 

　　为一代儒宗，而於佛理造诣深邃。形诸翰墨，虽不经意，与古德提唱相吻合。 

　　为僧题悬崖兰云：“袅袅春风一样吹，托身高处拟何为？从渠自作颠倒想，要见悬崖撒手时。” 

　　题东坡像云：“五祖禅师世外人，娑婆久矣断生因；谁将描貌虚空手，去觅他年身外身。” 

　　题山谷像云：“笑杀当年老晦堂，相逢刚道桂花香；披图面目浑依旧，鼻孔何曾有短长。” 

　　○丁安人 

　　讳“觉真”，号“竺心”，黄岩濠头人。初参田绝耕于委羽山，有省。遂弃家属，结庵自居。　　见古愚於涌泉。愚云：“良家女子，东走西走作么？”对云：“特来见和尚。”愚云：“我这里容你不得。”丁拍手一下，云：“三十年用底，今朝捉败。”愚休去。 

　　见无际于鹰山“春雨庵”。入门云：“春雨如膏，行人恶其泥泞。”际云：“不是，不是。”拟进语，被喝出。 

　　晚年，就“明因寺”前开接待。有僧提包直入卧内。问曰：“你是什么？”僧云：“行脚僧。”问云：“你脚下草鞋[纟*爽]断，为甚不知？”僧无语。即掷出其包，云：“者里无你措足处。”又有僧才入门。丁云：“达磨大师来也。”僧云：“我不是。”丁云：“是固是，只是鼻孔不同。”一日，与“明因”尼奎长老相见。问云：“闻长老夜来生得儿子。是否？”答曰：“且道是男，是女？”丁云：“鸡衔灯盏走，鳖咬钓鱼竿。”　　


增集续传灯录(终) 



