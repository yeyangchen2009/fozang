续藏经   人天宝鉴
　　宋 昙秀辑
　　
　　是集皆佛氏妙药救世之书也。能令病者，服之即愈，至有盲聋喑跛之徒亦得除瘥。
　　四明道人秀公，久历湖海，此药备尝，无不应验。宜乎刊行，以寿后世。
　　故余乐为之序。
　　绍定庚寅六月望日兰庭刘棐
　　
　　 人天宝鉴序
　　
　　窃闻先德有善不能昭昭於世者，后学之过也。如三教古德，於佛法中有一言一行。虽载之碑传实录，及诸遗编，而散在四方，不能周知徧览。於是潜德，或几无闻。愚尝出处丛林，或得之尊宿提倡，或访求采摭。凡可以激发志气垂鉴於世者，辄随而录之，总数百段，目曰“人天宝鉴”。不复铨柬人品条次先后，拟大慧正法眼藏之类。且昔之禅者，未始不以教律为务。宗教律者，未始不以禅为务。至於儒老家学者，亦未始不相得而彻证之。非如今日专一门擅一美，互相诋訾如水火不相入。
　　噫！古者之行，非难行也。人自菲薄，以谓古人不可及尔。殊不知，古人犹今之人也。能自奋志於其间，则与古人何别。今刊其书广其说，欲示后世学者，知有前辈典刑，咸至于道而已。高明毋诮焉。
　　绍定三年结制日四明沙门昙秀序
　　
　　 
　　
　　人天宝鉴
　　
　　唐德宗问昙光法师曰：“僧，何名为宝？”
　　对曰：“僧者，具有六种以宝称之：一顿悟自心超凡入圣，得名禅僧；二解行双运不入世流，得名高僧；三具戒定慧有大辩才，得名讲僧；四见闻深实举古验今，得名文章僧；五知因识果慈威并行，得名主事僧；六精勤功业长养圣胎，得名常僧。”
　　帝大悦，遂诏天下度僧。《唐僧传》
　　
　　大善禅师，南岳高第也。修法华禅门，得慈悲三昧。
　　时衡阳内史郑僧杲，虽每遇县令陈正业称扬师德，而郑略无信向意。一日同陈出猎围鹿一群，郑谓陈曰：“公尝称大善禅师有慈悲三昧力，今日其鹿如何？”陈即率左右数人，同声念曰“南无大善禅师”，即时群鹿腾空而出。於是，内史媿伏。《国清石刻》
　　
　　左溪尊者，讳玄朗，乌伤人。从学天宫威法，师得旨。后栖身岩谷，或猿玃来以捧钵，或飞鸟至以听经，唯十八种十二头陁，如是处者三十年。若其细行，修身悉徇律制。故李华云：禅无私授，不见身相。戒净无玷，不假外仪。讲不待众，诲人无勌。居止偏厦，食无重味。夜非披寻圣典，未尝空秉一灯。日非瞻礼圣容，未尝虚行一步。一郁多罗，四十余年。一尼师坛，终身不易。未尝因利说一句法，未尝为法受一毫财。《本传》
　　
　　五台山无相禅师，礼佛示众曰：汝辈才见泥像，便如舂米相似，曾无意谓？殊不知己躬分上，各各有一尊虚空来太小古释迦古观音，日夜在汝六根门头放光动地，四威仪内同出同入未尝纤毫相离。何不学礼取者个佛，却去泥团上作活计？汝若礼得者个佛，即是礼汝自心。汝虽是颠倒妄想之心，从本已来直至今日广大清净，迷未尝迷悟未尝悟，与佛如来更无欠少。只为汝贪着缘境，所以有生有灭有迷有悟。若能一念回光，便乃即同诸圣，故云“佛在尔心头，时人向外求。内怀无价宝，不识一生休”。又不见华严遂法师道：我会得即心自性。如今凡修行动静，无不与称自性底道理相应。故我终日礼佛不作礼会，终日念佛不作念会。且道华严作甚么会？者个恰如善财入毗卢楼阁，证不思议自在境界相似。末后却道我历一百一十城，参五十三善知识，见种种境界，闻种种法门，皆无有实。譬如有人於睡梦中见种种事，从睡觉已乃知是梦。诸禅德，善财虽向梦里认得个昭昭灵灵，依前落在阴界。若是顶门具眼肘后有符，释迦弥勒是乾屎橛，文殊普贤是博地凡夫，真如涅盘是系驴橛，一大藏教是拭疮疣纸。有甚楼阁，可入境界可证？其或未能如是，且向他梦里礼取一拜半拜。《通行录》
　　
　　天台韶国师处之，龙泉人。受具后，克意咨参，殊无所入，至曹山随众而已。因僧问法眼曰：“十二时中，如何得顿息万缘去？”法眼曰：“空与汝为缘邪？色与汝为缘邪？言空为缘，则空本无缘。言色为缘，则色心不二。日用果何物为汝缘乎？”韶闻悚然有省。复有禅者问：“如何是曹源一滴水？”法眼曰：“是曹源一滴水！”韶闻大悟。法眼曰：“汝当大阐吾宗，毋滞於此。”遂游天台，睠然有终焉之意。
　　时吴越忠懿王以国子刺台州，雅闻师名，尝遣使迎之，申弟子礼。王一夕梦被人断颈，惊疑不释，遂决於韶。韶曰：“非常梦也。主字去却一点，不久为王矣”。王曰：“若果符此，无忘佛恩”。汉乾佑元年，王嗣国位，尊韶为国师。时天台智者教法，自会昌之变硕德隐耀，所有法藏多流海东，螺溪寂法师，痛将蔑闻，力网罗之，先於金华藏中仅得《净名》一疏而已。后因忠懿王览内典昧教，相请扣於韶，韶称寂洞明天台之道。遂召寂建讲。王乃喜，特遣十使，杭海传写以还。由是教法，复振殆今不坠者，韶、寂二师之力也。
　　开宝四年六月二十八日，顺寂于华顶峰，是夜星陨于地，天降大雪，师之涅盘异相难以尽纪，具如灯禅师行业等记。
　　智者顗禅师示众曰：同学照禅师，在南岳众中，苦行禅定最为第一。辄用众一撮盐，作斋饮用，所侵无几不以为事。后行方等忽见相起，计三年增之至数十斛，急令陪备，仍卖衣资买盐偿众。此事非久，亦非传闻，宜以为规。莫令后悔。吾虽寡德行，远近颇相追寻，而隔剡岭难为徒步，老病出入多以众驴迎送。若是吾客私计功酬，直令彼此无咎，吾是众主，驴亦我得，既舍入众非复我有，我不合用。非我何言，举此一条，余事皆尔。《国清百录》
　　
　　兜率梧律师，从学普宁律师，持己精严，日中一食，礼诵不辍，后住兜率。尝问道径山琳禅师，琳见其着心持戒，不通理道，因戏谓曰：“公被律缚，无气急乎？”梧曰：“根识暗钝，不得不缚，望师悯而示之”。
　　琳举：
　　婆修盘头，尝一食不卧，六时礼佛，清净无染，为众所归。二十祖阇夜多，将欲度之，问其徒曰：“此头陁精修梵行，可得佛乎？”其徒曰：“精进如此，何故不可？”夜多曰：“汝师与道远矣。纵经尘劫，皆虚妄之本”。其徒不愤，谓夜多曰：“尊者蕴何德行，而讥我师？”夜多曰：“我不求道亦不颠倒，我不礼佛亦不轻慢，我不长坐亦不懈怠，我不一食亦不杂食，我不知足亦不贪欲，心无所之名之曰道”。婆修闻已，获无漏智。
　　琳遂厉声喝，一喝云：“直饶与么，犹是钝汉”。梧於言下，心意豁然，喜跃而拜曰：“不闻师诲，争解知非。今当持而不持，持无作戒，更不消着心力也”。辞行回至丈室，屏去旧习，独一禅床。讲倡之外，默坐而已。俄一夕召明静法师至曰：“择梧得径山打破情执，至今无一点事在。胸中今夜，欲入无声三昧去也”。由是寂然，竟尔长寝。《通行录》
　　
　　真宗尝欲废太平兴国寺为仓。诏下之日，有僧唐突以谓不可废。上遣中使谕旨曰：“不听废寺即斩，仍以剑示之”。祝曰：“僧行剑怖惧，即斩。不然，即赦之”。中使如所诫。僧笑引颈曰：“为佛法死，实甘餂之”。上悦，寺遂免。韩子苍曰：“今时有如是僧，乃可称衲子”。《石门集》
　　
　　法昌遇禅师，临漳高亭人，幼弃家，有大志，游方名着丛席。浮山远公指谓人曰：“此后学，行脚样子”。晚於分宁之北，千峰万壑，古屋败垣，遇安止之。衲子时有至者，皆苦其作劳，未尝有一语委曲以示其徒，学者不能晓其意。又不能与之同憺泊辛苦，悉皆引去，以故单丁住山。而晨香夕灯升堂说法，至老不废，丛林所服玩者无不备。龙图徐禧叹曰：“无众如有众，真本色住山”。将化前一日遇，作偈遗曰：“今年七十七，出行须择日。昨夜报龟哥，报道明朝吉。徐览偈耸然，邀灵源同往”。至彼，已寂然矣。《汀江集》
　　
　　法智尊者，讳知礼。年至四十，常坐不卧，足无外涉，修谒都遣。一日谓诸徒曰：“半偈忘躯，一句投火。圣人之心，为法如是。吾不能捐舍身命，以警发懈怠，胡足言哉”。於是，结十僧修法华三昧，期满三载共焚其身。时翰林杨亿致书，确请住世，复以欣厌意而兴难问。尊者答曰：“终日破相，而诸法皆成。终日立法，而纤尘必尽”。杨公复致问曰：“风吟宝树波动金蕖，是何人境界？”答曰：“只此见闻，更无道理”。公又问：“《法华》《梵网》，皆魔王所说？”答曰：“佛之与魔，相去几何？”公知不可以义屈，亦不可以言留，乃致书慈云，俾自杭至明面沮其议。又委州将，保护无容以焚。是年公请师号於朝，真宗召杨问之，公因奏师遗身事。上嘉叹之。重谕杨曰：“但传朕意，请留住世，即赐法智之号”。由是愿行不得施矣，复修光明忏，为顺寂之期。方五日趺坐，召众曰：“人之生必有死，盖常分尔。汝等当勤修道，勿令有间。从吾之训，犹吾之生也”。言毕，称佛而逝。《教行录等》
　　
　　圆通讷禅师，梓州人，性端靖，莅众有法，律己精严。夜必入定，初叉手自如，中夜渐升至膺，侍者每视此以候天明。
　　仁宗闻其名，诏住净因，讷以疾辞，举琏以自代。召对大悦，赐大觉禅师。至英宗尝赐手诏，天下寺院任性住持。琏不言，鲜有知者。及东坡制宸奎阁记，移书审之云：宸奎阁碑谨已撰成。衰朽废学，不知堪上石否？见参寥说，禅师出京日，英庙赐手诏——其略曰：任性住持者，不知果是否？切请录示全文，欲入此一节。琏答云：“无”。及寂，乃得於书笥中。坡闻云：“非得道之士，安得有此蕰藉。”坡阁记云：“师虽出世度人，而持律甚严。上赐龙脑钵，师对使者焚之。曰：吾法以坏色衣，以瓦钵食，此钵非法。使者归奏。上嘉叹。久之师居处服玩，可以化宝坊也，而皆不为。独於都城之西为精舍，容百许人而已。”
　　梁武帝问志公曰：“朕万机之暇，修诸善事，还有功德也无？”。志曰：“有即有，非真功德”。帝曰：“何谓其真？”。志曰：“性净明心，体自空寂，是真功德”。帝因有省。故先圣有言：若能静坐一须臾，胜造河沙七宝塔。宝塔毕竟化为尘，一念净心成正觉。《通行录》
　　
　　真人孙思邈，京兆人，幼聪慧，日诵万言，善庄老，尤笃志释典，年百五十岁。尝隐终南山，不食饮食唯服铅汞。与宣律师友善，议论终日。尝书《华严经》。时唐太宗欲读佛经，问邈曰：“何经为大？”。答曰：“《华严经》，佛所尊大”。帝曰：“近玄奘三藏，译大般若六百卷，何不为大，而八十卷者犹为大乎？”答曰：“华严法界，具一切门。於一门中，可演出大千经卷。般若经，乃是华严一门耳”。帝悟，从是受持。《释氏类说》
　　
　　侍郎杨亿书寄李维内翰，其略曰：“假守南昌，适会广慧禅伯。斋中务简，退食多暇。或坐邀而至，或命驾从之。请扣无方，蒙滞顿释。半岁之后，旷然弗疑。如忘忽记，如睡忽觉。平昔碍膺之物，嚗然自落；积劫未明之事，霍尔见前。固亦决择之洞分，应接之无蹇矣。重念先德，率多参寻。如雪峰九度上洞山，三度上投子，遂嗣德山；临济得法於大愚，终承黄檗；云岩多蒙道吾训诱，乃为药山之子；丹霞亲承马祖印可，而作石头之裔。在古多有，於理无嫌。病夫！今继绍之缘，实嘱於广慧，提激之自，良出於鳌峰也。忻幸因僧谈道，侍郎遂云：“大凡参学人，十二时中长须照顾。不可说禅道时，便有个照带底道理。日用作务时，不可便无也。如鸡抱卵，若是抛离起去，暖气不接，便不成种。子如今万境森罗，六根烦动，略失照顾，便丧身命，不是小事。今来受此缘生，被生死系缚。盖为尘劫已来，顺生灭心随他流转，以至如今。诸人等且道：若曾丧失，何以得至？如今要识露地白牛么，试把鼻孔拽看！”又云：“释迦老子，於灵山会上，目顾迦叶，谓大众曰：吾有正法眼，分付摩诃迦叶；又道：我於四十九年中，不曾说一字。此是什么道理？若是诸人分上，着一字脚不得。为诸人，各各有奇特事在。唤作奇特，早是不中也。我道释迦是败军之将，迦叶是丧身失命底人。汝等且怎生会？不见道，涅盘生死俱是梦言，佛与众生并为增语。直须恁么会取，不要向外驰求。若也於此未明，敢道诸人乖张不少。”侍郎临终前一日，亲写一偈与家人，令来日送达李驸马处。偈曰：“沤生与沤灭，二法本来齐。欲识真归处，赵州东院西。”驸马接得偈云：“泰山庙里卖纸钱”。《天圣广灯》
　　
　　张文定公，前身为琅邪知藏僧，书《楞伽》未终而卒，誓云来生当再书。后知滁州，游琅邪山，周行廊庑殊不忍去。氐藏院，忽感悟，指梁间经函云：“此吾前身事也”。令取而视之，乃《楞伽经》，与今生所书笔画无异。尝读至“世间离生灭，犹如虚空华。智不得有无，而兴大悲心”，遂明己见。偈曰：“一念存生灭，千机缚有无。神锋轻举处，透出走盘珠”。暮年出此经，示东坡居士，仍以其事语之，坡题其后，刻石金山。
　　
　　颀禅师，秦之龙城人。初得法於天圣泰和尚，晚依黄龙南禅师。南见其所得谛当，甚遇之，令住全之兴国开堂，遂为南之嗣。至夜梦神告曰：“师遇恶疾，即是缘尽”，言毕而隐。阅十三白，果患大风，屏院事，归龙城之西为小庵。庵成，养病其中。颀有小师，名克慈，久依杨岐，亦禅林秀出者，归以侍病，奉礼至孝，乞食村落，风雨寒暑，尽师一世而后已。颀一日谓慈曰：“吾之所得，实在天圣和尚。晚见黄龙，道行兼重，心所敬慕故为嗣之。岂谓半生感此恶疾，今幸偿足。昔神仙多因恶疾，而得仙道，盖其割弃尘累，怀颍阳之风，所以因祸而致福也。吾不因此争得有今日事，如今把住也由我，放行也由我，把住放行总得自在”。遂嘘一声，良久而逝。阇维异香徧野，舍利无数。《舟峰录》
　　
　　希颜首坐，字圣徒，性刚果，通内外学，以风节自持。游历罢归隐故庐，迹不入俗，常闭门宴坐。非行谊高洁者，莫与友也。名公贵人，累以诸剎招之，坚不答。时有童行名参己，欲为僧侍左右，颜识其非器，作释难文以却之曰：“知子莫若父，知父莫若子。若予之参己，非为僧器。盖出家为僧岂细事乎？非求安逸也，非求温饱也，非求蜗角利名也，为生死也，为众生也，为断烦恼出三界海续佛慧命也。去圣时遥，佛法大坏，汝敢妄为尔？《宝梁经》曰：比丘不修比丘法，大千无唾处。《通慧录》曰：为僧不预十科，事佛徒劳。百载为之，不难得乎？以是观之，予滥厕僧伦有诒於佛。况汝为之邪，然出家为僧，苟不知三乘十二分教，周公孔子之道，不明因果，不达己性，不知稼穑艰难，不念信施难消。徒饮酒食肉破斋犯戒，行商坐贾偷奸博弈，觊觎院舍车盖出入，奉养一己而已。悲夫！有六尺之身而无智慧，佛谓之痴僧。有三寸舌而不能说法，佛谓之哑羊。似僧非僧似俗非俗，佛谓之鸟鼠僧，亦曰秃居士。《楞严》故曰：云何贼人，假我衣服，裨贩如来，造种种业，非济世舟航也，地狱种子尔。纵饶弥勒下生，出得头来，身已陷铁围百刑之痛，非一朝一夕也。若今为之者，或百或千至于万计，形服而已，笃论其中何有哉。所谓鸷翰而凤鸣也，碌碌之石非玉也，萧敷艾荣非雪山忍草也。国家度僧本为祈福，今反责以丁钱，示民於僧不然，使吾徒不足待之之至也。只如前日育王琏永安嵩龙井净灵芝照，一狐之翼。自余千羊之皮，何足道哉。於戏，佛海秽滓，未有今日之甚也。可与智者道，难与俗人言。”
　　
　　梵法主，嘉禾人，弃家谒神悟法师，梵解行兼备为法檀度，晚住北禅。尝乞食於市，或告止之，梵曰：“先佛遗规，末世当行，非[言*奓]事也”。梵持身御众，悉有律度，故其法席典刑冠於西浙。尝训其徒曰：“十二时中，四威仪内，皆有受用法门。若不研心体究，如说而行，举动皆成魔业。且展钵时，旷野鬼神，尝受饥虚。闻比丘击钵声，益增饥火其苦愈重。故佛有诫，须令身心寂静，然后受食施之。故《清规》有弃钵水祝，祝曰：”唵摩休罗细娑诃”。百丈单传心印者，犹徇细行，况吾祖兼善毗尼之教者乎。汝澡浴时，尤不可忽。昔有比丘因浴戏笑，不修正念，后感沸汤相泼之报。故先圣令系心观察，常发愿语：我今澡浴身体，当愿众生身心无垢，内外光洁。举此二条，余事皆尔。汝等日用得不竞竞业业，退步省思善用心矣。”《通行录》
　　
　　慈云式法师云：“予与四明法智，为友四十余年。及终，不得一哭於寝门之下，嗟叹之不足乃咏歌之。句云：天上无双月，人间只一僧。览者无谓吾，厚於所知，薄於所不知。但见其解行，有卓卓出人之异。寄极言，以畅所怀。异者，何也？一家教部，毗陵师所未记者悉记之。四三昧，人所难行者悉行之。虽寒暑相代，胁不至席，六十有九而终。其疾且顿，而行道讲训，无所间然。门徒请宴不从，及死舍利莫知其几。噫！非知之艰，行之为艰也。”
　　
　　龙湖闻禅师，唐僖宗太子，眉目风骨清真如画。僖宗锺爱之，然以其无经世意，百计陶写终不回，唯慕霜华之风，梦寐想见。中和元年天下大乱，遂断发逸游，人无知者，造石霜诸禅师。诸与语叹曰：“汝乘愿力，生帝王家，脱身从我，真火中芙蕖”。至夜，闻入室恳曰：“祖师别传事，肯以相付乎？”诸曰：“勿谤祖师”。闻曰：“天下宗旨盛大，岂妄为之邪？”诸曰：“待按山点头，即向汝道”。闻即日辞去，至邵武城外，见山郁然深秀，遂拨草而进。见一苦行，隐其中，欣然让其庐曰：“上人当兴此”，长揖而去不知所之，闻遂憩止十余年。一日，有老人谒曰：“我非人，龙也。以行雨不职，上天有罚，赖道力可脱。於是化为小蛇，缘入袖中。至夜风雷挟坐榻，山岳震摇，而闻危坐自若。平明开霁，蛇堕地而去。顷有老人谢曰：“非大士之力，为血腥秽此山矣。念无以报厚德，当穴岩下为泉。他日众多乏水，今所以延师也”。泉今为湖，因以名焉。《寺记碑》
　　
　　仗锡己禅师，与浮山远公游。尝卓庵庐山佛手岩，后至四明山。心独居十余载，虎豹在前，以定力故曾无惧色。尝曰：“羊肠鸟道无人到，寂寞云中一个人”。尔后道俗闻风而慕，住山四十余年，翛然无毫发之储，冬夏一布衲，唯以创业为任，经营积累作成禅林。凡众之宜有者大备之，独不营丈室，而与众共处。盖师不以私室宴安为意也。有知事蕴躬，伺师远出，潜为建之。达观颖禅师时主雪窦，闻之叹曰：若非本色宗匠，不能有其良辅。非良辅无以尊道，师之德尔。《仗锡达观碑》
　　
　　辩才净法师，杭之於潜人。生而左肩肉起，如袈裟绦，八十一日乃灭，父叹曰：“是宿世沙门，无夺其愿，长当事佛”。及师之终实八十有一，殆其算也。出家后，凡见法坐叹曰“吾愿登此，说法度人”。首谒慈云，日夜勤力学与行进，不数年齿其高第。慈云没复事明智韶。韶讲止观，至方便五缘曰：“净名所谓以一食施一切。供养诸佛及众贤圣，然后可食”。师闻之悟曰：“今日乃知，色声香味本具第一义谛。由此遇物中无疑矣”。时沈公叔才治杭，以谓观音道场讲忏为佛事，非禅那所居，乃命师以教易禅。师至吴越，人归之如佛出世，事之如养父母，金帛之施不求而至。居天竺一十四年，有利其富者迫而逐之，师欣然舍去不以为恨，天竺之众分散四去。事闻於朝，明年俾复其旧，师黾勉而还，如不得已，众复大集。清献赵公，与师为世外友，见之而赞曰：“师去天竺，山空鬼哭。天竺师归，道场光辉”。复留二年。一日告众曰：“吾祖智者，圣人也。犹以急於化人，害於己行。位本铁轮，而证止五品。况吾凡夫也哉！”谢去，老於南山龙井之上，以茅竹自覆，闭门宴坐寂然终日。叶落根荣如冬枯木，风正波定如古涧水，故人以讷名之。师严於持律，讲说不择昼夜。尝曰：“鬼神威德不具，畏人，昼说或不得至。此夜人静，庶几能听”。尝焚指供佛，左三右二，仅能以执。其徒有欲效者，辄禁之曰：“如我乃可”。东坡一日谓曰：“北山如师道行者有几？”师曰：“僧人密行者多，非元净所能测之”。《龙井杂碑》
　　
　　芙蓉楷禅师示众曰：“山僧行业无取，忝主山门。今欲略效古人为住持体例，共报佛恩。与诸人议定，更不下山，不赴斋，不发化主。唯将本院庄课一岁所得，均作三百六十分，日取一分用之，更不随人增减。可以备饭则作饭，作饭不足则作粥，作粥不足则作米汤。新到相见，茶汤而已。务要省缘，专一办道。虽然如是，更在诸人从长相度，山僧也强教尔不得。诸仁者还见古人偈么：山田脱粟饭，野菜淡黄齏。吃则从君吃，不吃任东西。《语录》
　　
　　知者顗禅师示众，举：
　　古德住山，每令执爨者煮粥。一日，爨者观火烧薪，念念就尽，无常迁逝复速於是，即於灶前寂然入定，数日方起。往上坐所具陈所证，叙法转深。上坐曰：“汝前所言，皆我境界。今所说者，非我所知，勿复言也”。遂问：“汝得宿命否？”。答曰：“薄知”。又问：“何罪为贱，何福致悟？”答曰：“往世曾住此山，因有客至，侵众少菜。由此谴责，今为众奴。前习未忘，故易悟尔”。《国清百录》
　　
　　大智律师比丘正名曰：“梵语苾刍，华言乞士。内则乞法以沾性，外则乞食以资身。父母人之至亲，最先割舍。须发人之所重，尽以削除。富溢七珍，弃之尤同草芥。贵尊一品，视之何啻烟云。极厌无常，深穷有本。欲高其志必降其身，执锡有类於枯藜。擎钵何殊於破器，肩披坏服即是弊袍，肘串络囊便同席袋，清净活命已沽八正道中。俭约修身，即类四依行内。九州四海，都为游处之方。树下冢间，悉是栖迟之处。攀三乘之逸驾，蹈诸佛之遗踪，禀圣教以无违。真佛弟，遇世缘而不易，实大丈夫！可以战退魔军挥开尘网，受万金之胜供，谅亦堪销。为四生之福田，信非虚托。乞士之义，斯之谓欤。”《芝园集》
　　
　　灵源清禅师门榜，其略曰：“惟清名曰住持，实同客寄，但以领徒弘法，仰助教风为职事尔。若其常住所管财物，既非己有，理不得专。一委知事僧徒分局主执，明依公私合用支破。惟清止同众僧，斋衬随身缾钵，任缘去住而已。伏想四方君子来有所须顾，寝食祇接之，余别难供应。盖以彼所管者，世法则属官物，佛教则为众财。偷众财，盗官物，以买悦人情，而取安己有，实非素志之所敢当。预具白闻，冀垂恕察。”《石刻在天童》
　　
　　侍郎张九成居士，[癸-天+虫]业进士之暇，笃志释典。谒灵隐明禅师扣宗要，明曰：“正当磨砻器业，奋发功名，讵能究死生事乎？”公曰：“先儒有言：朝闻道，夕死可矣。然世出世之法，初无有二。先朝名公由禅门得道者，不知其几。曾何儒释之异。师既为斯道主盟，安用设词拒我邪？”明嘉其诚，勉应之曰：“此事须念念不舍，久久缘熟。时节到来，自然契悟”。复令看“僧问赵州如何是祖师西来意？州云庭前柏树子”。久无所入。谒胡文定公，咨尽心行己之道。胡告以将语孟谈仁义处类作一处看，则要在其中。公禀受其语，造次不忘。一夕如厕，谛思恻隐之心仁之端也，正沉默间忽闻蛙鸣，不觉举庭前柏树子，蓦有省。颂曰：“春天夜月一声蛙，撞破虚空共一家。正恁么时谁曾得，岭头脚痛有玄沙”。公偶见妙喜题像云“黑漆粗竹篦，佛来也一棒”，由是愿见甚力。公寻还朝迁至礼部侍郎，闻妙喜入城谒之，不值妙喜，报谒“寒温外无别言”。归谓参徒曰：“张侍郎有个得处”。其徒曰：“闻相见不曾说着禅字，胡为知之？”妙喜曰：“要我眼作甚么！”公奉祠得请诣径山，问格物之旨。妙喜曰：“公只知有格物，而不知物格”。公罔措，徐曰：“岂无方便”。妙喜曰：“不见小说载，唐人与安禄谋为叛者，其人先为阆守，有画像在焉。明皇幸蜀，见之怒令侍臣以剑击其首。其人在陕西，首忽堕地”。公闻之，恍如梦觉，题于壁曰：“子韶格物，妙喜物格。欲识一贯，两个五百”。公从是参道，得法自在，旷然无惑，尝感叹曰：“凡闻径山老人所举因缘，无不豁然四达。如千门万户，不消一踏而开。或与之联舆接席登高山之上，或缓步徐行深水之中，非出常情之流，莫能知吾二人落处。九成了末后大事，实出径山老人，而此瓣香不敢孤负”。公贬南安一十四年，翻释典解儒书，至有衲子经过必勘验，为禅悦之乐，未尝以得失芥蒂，而识者莫不高其风服其达。公有书答中丞何伯寿，略曰：“九成与径山往还太熟，抑亦有由。按诸故事，裴公休乎师黄檗，韩退之之师大颠，李习之之师药山，白乐天之师鸟窠，杨大年之师广惠，李和文之师慈照，东坡之师照觉，山谷之师晦堂，无尽之师兜率，抑岂与夫老妪头陁念南无洗厕筹等邪。径山心地，一死生，穷物理，至於倜傥好义，有士夫难及者。天日在上，安可诬也。若好交名士，欲以吾侪取重於世者，此盗贼之所为尔，而谓斯人为之乎。既蒙警诲，自当禀承蓄凝于心。非平昔受知门下，辄倒胸中尽布左右，惟高明察之”。公北还至赣州，妙喜亦从梅阳来，联舟东下，妙喜日提宗要，公退谓诸参徒曰：“今日不是九成，老和尚安肯倾倒禅河，使诸公得与闻乎。”公镇永嘉，虚光孝禅席，以函翰至福唐西禅净禅师曰：“佛法离披久矣。自径山老人移岭外，学徒无归。今朝廷清明，老人比还，是有兴隆之期。而九成於此道，实曾撞着，故於此间欲求一二明公大家举倡，以警昏翳。正欲吾师慧然当吾之请，或以谓西禅厚光孝薄净必不来为此说者，是以俗情待左右矣。然吾以此卜佛法兴替，如吾师有意兴之，大家出半臂力，不胜幸甚”。公之推诚卫法，备见於此。《闻道传》
　　
　　和庵主，姑苏人也，性高洁，与世邈然。尝游湖湘，夜宿旦过。时交禅师亦预席，和见其沉厚不语终夜危坐，心奇之。
　　和顾问曰：“子万里殊途，何孤飞邪？”。
　　交曰：“昔有一二，今绝之。”
　　和曰：“何为绝之？”
　　交曰：“一者以舍遗之金施於众，予曰学道人视此当如粪土则可予。虽拾以施人，是未忘利。二者有母贫病，弃之而学道，予曰学道虽超过佛祖，不孝亦奚为哉。不孝为利者，皆非吾友也。”
　　和敬其贤，遂与之游。和誓曰：“我二人效隐山辈，向孤峰顶上盘结草庵。目视云汉为世外之人，毋堕流俗。”交遂爽盟，住天童。往访之，和不顾，正言：“陈叔异辟书堂为庵，独居二十年，翛然无长物，唯二虎侍右，尝有言曰：竹笕二三升野水，窗间七五片闲云。道人活计只如此，留与人间作见闻。”《雪窗记》
　　
　　曹山章禅师，泉州人，得秘旨於洞山价和尚。初受请止抚之，曹山道法大振，学者云委。僧问：“国内按剑者是谁？”山云：“曹山”。僧云：“拟杀何人？”山曰：“但有一切总杀。”曰：“忽逢本父母作么生？”山曰：“拣甚么”。曰：“争奈自己何？”山曰：“谁奈我何！”曰：“为什么不杀？”曰：“勿下手处。”复有纸衣道者，自洞山来，章问：“如何是纸衣下事？”曰：“一裘才挂体，万事悉皆如。”章曰：“如何是纸衣下用？”道者近前叉手脱去。章笑曰：“汝只解恁么去，且不解恁么来。”僧忽开眼曰：“一灵真性不假胞胎时如何？”章曰：“未是妙。”僧曰：“如何是妙？”曰：“不借借。”其僧下堂中而化。时洪州锺氏屡请不起，但书大梅山居一首答之：“天复辛酉季夏夜，问知事今日是几？”对曰：“六月十五”。章曰：“平生行脚，只管九十日为一夏。明日辰时吾行脚矣。”及时焚香告寂。《僧宝传》
　　
　　法云秀禅师，秦州人，前生与鲁和尚厚善。一日谓曰：“我死后，相寻我於竹铺坡前。其家生儿鲁往视之，儿为一笑。三岁愿随鲁出家，生有异相，轩昂万僧中，凛然如画，尝以怒骂为佛事时。司马温公方登庸，以吾法太盛欲经营之。秀曰：”相公聪明人类英杰，非从佛法中来何由致此，而一旦遽忘佛嘱乎？”公意回。又李伯时工画马，不减韩干。秀呵之曰：“汝士大夫以画名，况画马乎？期人夸以为得妙，他日妙入马腹中矣。”伯时於是绝笔。又鲁直好作艳词，人争传之。秀曰：“翰墨之妙，甘施於此。”鲁直笑曰：“又当置我於马腹中邪？”秀曰：“汝以艳语淫动天下人心，不止马腹，正恐堕泥犁中。”《语录》
　　
　　孤山圆法师，以奇才奥学翼赞经论，盈於千万。高卧西湖之滨，权势不得屈，贵骄不得傲，世俗不得友。是时文穆王公至钱塘郡，僧悉迎关外。慈云遣邀孤山同往，圆以疾辞，笑谓使者曰：“为我致意慈云：钱塘驻却一僧子，闻者叹美。圆每多脾疾，床上敷笔砚，半起半卧着述不倦”。一日告众曰：“吾年四十有九，已知住世不久。若死毋择地厚葬，以加罪我也。汝宜陶器合而葬之。”及终自属祭语云：“谨以湖山云月之奠，祭于中庸子之灵。汝本法界之元常兮，宝圆之妙性兮。尚无动静之朕兮，岂有去来之迹兮。洎乎七窍凿而混沌死兮，六根分而精明散兮。遂使汝见自心而与外境异兮，执生存与死灭两兮。扰扰乎不可止也，昏昏乎不可照也。吾尝欲复混沌归精明兮，乃於非幻法中假作幻说。且非幻尚无，幻法岂有哉。汝中庸子亦以微领其旨。汝既受於幻生，必当受於幻死。故吾托幻躯，有幻病，口占幻词，使幻弟子，执幻笔，成幻文，以预祭汝幻中庸子。且欲令无穷人，知诸法如幻也夫。如是则如幻三昧在焉。呜呼！三昧亦幻也。尚享。”趺坐而逝。《闲居编》
　　
　　东坡曰：“先妣方娠，梦僧至门，瘠而眇。轼十余岁，时时梦身是僧。”又子由与真净文、寿圣聪二师，在高安夜间，同叙见戒禅师之梦，则戒之后身无疑。坡与真净书曰：“前生既是法契，愿痛加磨励，使还旧观。”坡往金山，值佛印入室。印云：“者里无端明坐处。”坡云：“借师四大作禅床。”印云：“老僧有一问，若答得即与四大为禅床，若答不得请留下玉带。”坡即解腰间玉带置案上云：“请师问。”印云：“老僧四大本空，五阴非有，端明向甚处坐？”坡无语。印召侍者留下玉带永镇山门，印以衲裙酬之。坡赋二绝句云：“病骨难堪玉带围，钝根仍落箭锋机。会当乞食歌婢院，《裴相国衣衲裙乞食闺房中》换得云山旧衲衣。”又曰：“此带阅人如传舍，流传到我亦悠哉。锦袍错落浑相称，乞与徉狂老万回。”《唐则天赐锦袍玉带与万回和尚出注坡诗》。
　　
　　奘三藏法师，年二十七往西域求法，自秦兰凉三州而行，至瓜州出玉门关。关外有候望者居之。渐至沙河，恶鬼异类不可胜数，始念观音犹未远去，及诵心经发声皆散。至兢伽河畔遇群贼，贼相谓曰：“此沙门形貌端美，若以祭神得非吉也。”令上坛，欲挥刀，法师语曰：“吾已知不免，愿待少时，令我安心取灭。”师乃想念慈氏，愿得生彼闻诸妙法成就通慧，还来下生先度此人，令修胜行。想念未毕，惊雷掣电飘风折木，贼大惧，谢罪而散。《本传》
　　
　　相国裴休，河东人，守新安。日属运禅师，初於黄檗山舍众入大安精舍，混迹劳侣。公入寺因观壁画，乃问主事：“是何图相？”答曰：“高僧真仪。”公曰：“真仪可观，高僧何在？”主事无对。公曰：“此间有禅人否？”答曰：“近有一僧，投寺执役，颇似禅者。”公命至，睹之欣然，曰：“休适有一问，诸德吝词。今请上人代酬一语。”运曰：“请相公问。”遂举前问。运朗声曰：“裴休。”公应诺。运曰：“在甚么处？”公当下知旨，如获鬓珠。公曰：“吾师真善知识。示人克的若是，何汩没於此邪。”自是申弟子礼，复请住黄檗。公既通彻祖心，复博综教相，诸方禅学咸谓裴相，不浪出黄檗之门。《传灯》
　　
　　刘遗民，名程之，彭城人，汉楚元王之后。祖考为晋显官，事母以孝闻。丞相桓玄太尉谢安，嘉其贤，欲荐於朝。公辞之。谒庐山远公，厥后雷次宗周续之，同来栖远。远曰：“诸公之来，盍为净土之游乎？”遂命公作誓辞，以识盛事。社贤百余人，十八人为最，公又拔乎其萃者。公凡念佛时，见弥陀佛身紫金色以临其室，公愧幸悲泣曰：“安得如来为我，手摩其头，衣覆其体乎？”俄而佛为摩顶，且引袈裟以覆之。他日又见，身入七宝大池，其池莲华青白相间，其水澄澈无有畔岸。中有一人，指池水曰：“八功德水，汝可饮之。”公饮水甘美，及寤犹觉异香，发於毛孔。公曰：“此吾净土之缘至矣，谁为六和之众与我证邪？”少顷缁徒咸集。公对尊像爇香再拜，祝曰：“我以释迦遗教，故能知有阿弥陀佛。此香先当供养释迦如来，次供阿弥陀佛，至於十方佛菩萨众。愿令一切有情俱生净土。”愿毕乃三扣齿，长跪而卒。《庐山集》
　　
　　王日休居士，龙舒人，性行端靖。少补国学，俄叹曰：“西方之归，为究竟尔。”从是布衣蔬食，日课千拜，以严净报。或曰：“公既志念纯一，复何事苦行邪？”答曰：“经不云乎，非少福德因缘得生彼国。若不专心苦到，安能决定往生。居士在家，持戒甚严，坐必宴寂，卧必冠带，面目奕奕有光。望之者，信其为有道之士也。”居士将顺世，徧别亲故，且勉进净业。至夜厉声称佛名，倡言佛来接我，屹然立化。《怡云并聂允迪记》
　　
　　静上坐，初参玄沙得旨，后居天台。三十余年不下山，博综三学，操行孤立。禅者问曰：“坐时心念纷飞，愿师示诲。”静曰：“汝当心念纷飞时，却将纷飞之心以究。纷飞之处究之无处，则纷飞之念何存。返究究心，则能究之心安在。又能照之智本空，所缘之境亦寂，寂而非寂者，盖无能寂之人也；照而非照者，盖无所照之境也。境智俱寂心虑安然，此乃还源之要道也。”
　　道士吴契初，虢之朱阳人。为河清令，以部使者所劾，隐于嵩山。寻遇石泰先生，吴问曰：“虚无之道，可得闻乎？”石曰：“先觉有五无漏法：眼不视，魂在肝；耳不闻，精在肾；舌不声，神在心；鼻不香，魄在肺；四肢不动，意在脾。五者相与混融，化为一气，聚于三关，名曰铅汞。但身中求之，不必求於他也。”吴禀受诀，久之功成。偶游西岳邂逅紫阳先生，谓曰：“子之所得固可佳，若不明性道，徒劳无益。”吴曰：“予能追二气於黄道，会三性於元宫，对境无心如如不动。复何性道之说邪？”紫阳以《圆觉经》示之曰：“此是释氏心宗，宜熟味之。他日知所趋向，信吾不食言也。”吴乃信受。一日诵至“由寂静故十方世界诸如来心於中显现，如镜中像”，俄感叹曰：“从前闭门作活，今日掉臂行大道。”由是徧历禅会咨决，之后谒单州东禅悰和尚。吴问曰：“佛性堂堂显见住相，有情难见。若悟本来无我，我面何如佛面？学人悟则悟已，为甚不见佛面？”东禅拈拄杖打出，吴方开门豁然有契。颂曰：“蓦然觑破祖师机，开眼还同合眼时。从此圣凡俱丧尽，大千元不隔毫厘。”《仙苑遗事》
　　
　　大隋真禅师，梓州盐亭王氏子。族本簪缨，妙龄夙悟，决志寻师。遂南下见药山道吾，次谒大沩。服勤众务，食不至充，卧不求暖，清苦炼行履操不群。大沩常器之。沩一日问曰：“子在此不曾问一转话。”真曰：“教某甲向甚么处下口？”沩云：“何不道如何是佛？”真便作手掩沩山口势。沩叹曰：“子真得其髓矣。”尔后聿旋西蜀，尝於要涂煎茶普施三年。偶游后山，见一古院号大隋，山中有一树围四丈余，南开一门，不假斤斧宛成一庵，师乃居之。时人自曰“木禅庵”。独居十余年，声闻遐着。蜀王三召不从，慕师孤风无由一见，遣内侍赍师号寺额等赐，师不受。凡三度送至，师确意却之。王再遣使出勑云：“此回禅师准前不受，当诛卿也。”使者再往恳拜云：“禅师若更不受，某必受戮。”师乃受之。师示众曰：“老僧不为名利来此，须要得个人。不可青山白云中趁尔是非，将来之世舍一报身草也无吃。诸禅德，老僧行脚时到诸方，多是一千少是三百，众在其中经冬过夏，未省时中空过。向沩山会里做饭七年，洞山会中做柴头三年。重处即便先去，只是了得自己时中，干他人甚么事。如诸佛菩萨，皆是积劫勤苦，方得成就。似诸阇梨，还曾舍得甚么身命？作得甚么勤苦？便道我会出世间法。世间法尚不会，遇些子境界，便自张眉努目消容不得，说什解脱法。长连床上坐，不摇十指，吃他信施了，合眼合口道我修行感果，如是非独谩自己亦谩诸圣。既在三衣下，直须亲近知识，了办大事，不可又入轮回六趣去也。若是得自在底人，论甚么镬汤炉炭驴胎马腹，於中如吃美食相似。若未得如是，便实受此报。一失人身再求欲似，今日万中无一。不见古德问僧‘何者为最苦’，僧云‘受地狱者为最苦’，古德云‘此未是苦，出家不明理为最苦尔’。古人恁么说话血滴滴地，当自铭心，时时警策，莫令后悔。”《语录》
　　
　　广慧连禅师示众，多劝人疎财利薄口体。又云：“若欲学道，先须贫苦炼行。若不尔者，欲得道成，不别众食。非是老僧分外底事，乃佛有戒。辞亲出家识心达本，解无为法，去世资财乞求取足。日中一食，树下一宿，此是佛之明训，安可背违。我若要足衣食觅自在，何不为俗随所任运，又何须假佛形服，破灭法门作甚么。既为释子当行释行，不可道我有福有缘，纵意造业，带累师僧父母同入地狱。今时有般知识，自眼不正，开口欲断人命根，触着便怀毒蛇心行，见利见名如蝇子见血一般，永无放舍。者般底也道我会禅会道，行棒行喝，苦哉。汝辈行脚切须着眼，珍重。言讫而逝。《舟峰录》
　　
　　光孝安禅师，永嘉人。翁氏少庄重，不喜喧嚣，父异之，令出家。往台之云峰结茅而居，长坐不卧，一食终日，不衣缯纩，唯坏衲以度寒暑。寻谒韶国师，师问曰：“三界无法何处求心？四大本空佛依何住？尔向甚处见老僧？”安曰：“今日捉败和尚。”师曰：“是甚么？”安掀倒香台而出，师器之。安一日阅《华严》，至於身无所取，於修无所着，於法无所住。过去已灭，未来未至，见在空寂，到此豁然入定。经旬余方从定起，身心爽利顿发玄秘。安以华严李长者，释论旨趣宏奥，因将合经，成一百二十卷，盛行於世。忠懿王向师道望，命住越之清泰。安不乐从，务唯宴坐丈室如入大定。一日定中，见二僧倚殿槛语话，有天神拥卫倾听。久之俄有恶鬼唾骂，复扫脚迹。及询倚槛僧所以，乃初论佛法，后谈世谛。安曰：“闲论尚尔，况主法者击鼓升堂说无益事邪。”自是终身未尝谈世故。安死阇维，舌根不坏，柔软如红莲华叶。《传灯通行》
　　
　　明教嵩禅师，藤州人。得度后尝戴观音像，诵其号日十万声，於是世间经书不学而能。得法洞山聪公。庆历间，至钱塘乐湖山税驾焉。所居一室，翛然无长物，清坐终日，非修洁行谊者不可造也。师之道妙，学者器近不能晓悟，师亦不少低其韵抚徇其机，叹曰：“安能员凿，以就方枘。闻之圣贤所为，得志则行其道，否则言而已。言之行由，是为万世法。使天下学者识度修明，远邪林游正涂。奚必目击受之谓己之出邪。”即闭关着书。书成携之京，因内翰王公素献之。仁宗又为书先焉。上读至“臣为道不为名，为法不为身”，叹爱其诚，旌以明教大师，赐其书入藏。既送中书，时韩魏公琦览之，示欧阳文忠公，公方以文章自任，以师表天下，又以护宗不喜吾道，见其文谓魏公曰：“不意僧中有此郎，黎明当一识之。”魏公同往见，文忠与语终日，遂大喜。自韩丞相而下，莫不延见尊重之，由是名振海内。遂买舟东下，大觉琏公赋白云谣以将师之行：“白云人间来，不染飞埃色。遥烁太阳辉，万态情可极。嗟嗟轻肥子，见拟垂天翼。图南诚有机，去当六月息。宁知絪缊采，无心任吾适。天宇一何寥，舒卷非留迹。”归老於永安精舍，示化茶毗得六根不坏者三，顶骨出舍利，红白晶洁，状若大菽。呜呼！使其与夺之不公，辩说之不契乎道，则何以臻於是矣。《石门行业》
　　
　　终南山宣律师，初生齐朝，名僧护，居越之剡，镌弥勒像；次生梁，名僧佑；后生隋，名道宣。其祖湖州人，父为陈吏部尚书，随驾入长安，生于京兆。母氏梦月贯怀而娠，又梵僧语其母曰：“仁所怀者，即梁佑律师，宜令出家弘宣佛教。”及下发，克苦励志，唯求圣法。尝戴宝函绕塔行道，愿求舍利降於函中，七日果获感应。由是益精其志，日唯一食长坐不睡，乐入禅定。贞观四年，在清官寺行般舟定，感天龙给侍，乏水示以白泉。於安居日尝发诚祷，“若坐夏有功，愿垂异相”。后庭中，果生芝草。师因劳苦发疾，天王授以补心药方。因告师曰：“今当像末，诸恶比丘广造伽蓝，不修禅慧，亦不读诵。纵有智者，千有一二。”后在西明寺深夜行道，足跌前阶，圣者扶足。师问是谁，答曰：“北天王之子勑令侍卫。”师曰：“贫道修行无烦太子，太子威力自在，天竺有可作佛事者却愿致之。”太子曰：“我有佛牙长三寸阔一寸宝之久矣，密授与师宜加保护。”师乃昼藏地穴，夜捧行道，人莫得知。唯弟子纲律师密见其踪，欲扬之。师曰：“信根浅薄谓吾妖妄，唯我与子乃可知耳。”师与天神往来甚众，喜问灵踪圣轨，随问随录，集为感通传记。乾封二年春二月有神告曰：“师将报尽，当生弥勒内宫。”并留香一袅，此天上棘林之香，帝释所焚者。是年冬十月有三日，空中天乐花香迎请而逝。《别传等记》 
　　
　　智者顗禅师，姓陈，颍川人。生有重瞳，年十五於长沙像前誓求出家。於礼佛时，恍然如梦。见山临海，山顶有僧招手曰：“汝当居此，汝当终此。”既寤，精诚愈至。年十八，投湘州果愿寺法绪出家，逮受具戒，精通律藏兼修禅定。时慧思禅师，武津人，名行高重，遥餐风德不啻饥渴。其地乃陈齐兵刃所冲，重法轻生涉险而去。思曰：“昔日灵山会上同听《法华》，宿缘所追，今复来矣。”即示普贤道场，说四安乐行。於是昏晓苦到，如教研心，于时勇於求法，贫於资供，切柏代香，卷帘进月。月没则燎之以松柏，尽则继之以栗。经二七日诵《法华》，至“药王品，诸佛同赞是真精进，是名真法供养如来”，到此一句身心豁然入定。持因静发，照了法华，若高晖之临幽谷，达诸法相，似清风之游太虚。将证白师，师更开演自心所悟，及从师受。四夜进功，功逾百年。思叹曰：“非尔莫证，非我莫识，所入定者法华三昧前方便也，所发持者法华旋陀罗尼也。纵令文字之师，千群万众，寻汝之辩不可穷矣，於说法人中最为第一。”后为仪同沈君理请住瓦官，未几谢，遣门人曰：“昔南岳轮下及始济江东，法镜屡明，心弦数应。初瓦官四十人共坐二十人得法，次年百余人共坐二十人得法，又次二百余人共坐十人得法，其后徒众转多得法转少，妨我自行化道可知。吾闻天台地记，称有仙宫，若息缘兹岭，啄峰饮涧，展平生之愿。”陈太建七年秋入天台，有一老僧引之而进曰：“师饮造寺山下，有基舍以仰给。”师曰：“正如今日草舍尚难，况办寺乎。”僧曰：“今非其时。三国成一，有大势力人，当起此寺。寺若成，国即清，当呼为国清。”有定光禅师，异人也，居山三十载。迹晦道明，易狎难识，有所悬记多皆显验。其夕宿定光草庵，光曰：“还忆招手时否？”及观所住之处，宛如昔梦。因炀帝遣使诏师至石城，乃曰：“吾知命在此，不须进前，辍斤绝弦於今日矣。”听倡《无量寿》竟，曰：四十八愿庄严净土，华池宝树易往无人。火车相见能改悔者尚复往生，况戒慧熏修、行道力故实不唐捐，梵音声相实不诳人。”智朗请云：“不审何位殁此何生，谁可宗仰？”师曰：“吾不领众，必净六根。为他损己，只是五品位尔。汝问何生者，吾诸师友侍从观音，皆来迎我。问谁可宗仰者，岂不闻波罗提木叉是汝之师，四种三昧是汝明导，教汝舍重担，教汝降三毒，教汝治四大，教汝解业缚，教汝破魔军，教汝调禅味，教汝折慢幢，教汝远邪济，教汝出无为坑，教汝离大悲难。唯此大师可作依止，我与汝等因法相遇，以法为亲，传习佛灯，是为眷属。若不尔者非吾徒也。“言讫如入禅定。《别传》 
　　
　　庐山远法师，生于雁门贾氏。尝请法道安法师，因听讲般若有契。师与大尹张秘友善，一日谓曰：“逆境易打，顺境难打。逆我意者，只消一个忍字，不片时便过。若遇顺境，则诸事顺适我意，如磁石见铁，不觉不知合为一处。无情之物尚尔，况全身在尘境中邪。”后游庐阜，以山水清胜，遂安止之。刺史桓伊创东林以居焉，从尔影不出山几三十年，唯以净土克念于勤。初十余年，澄心系观三睹圣相，而师沉厚不言；后二十年於般若台从禅定中见弥陀佛身满虚空，又闻告言“我以本愿力故来安慰汝。汝后七日，当生我国。”师始告其徒曰：“吾自居此幸得三睹圣相，今复再见，吾之往生决矣，汝当自勉。”《塔铭》 
　　
　　沩山佑禅师，福州人。剃发后，往天台国清受戒。寒、拾预修路曰：“不久有肉身大士来此求戒。”师至，二人隐於路傍深草中。待师过，跳出作虎势哮吼而接。师罔措，寒云：“自灵山别后，五生作人主来，今忘之。”后参百丈，一日侍立次，丈云：“汝拨炉中有火否？”师拨云：“无火”。百丈躬起深拨，得少火。举示之，师发悟，礼谢。陈所解，丈曰：“此乃暂时岐路。”经曰：“欲见佛性，当观时节因缘。时节既至，如迷忽悟，如忘忽忆，方省己物不从他得。”令充典座。时司马头陀自湖南来，谓百丈曰：“长沙西北绝顶，乃奇胜之地，可容千众。”丈曰：“老僧去之可乎？”头陀曰：“和尚骨人，彼是肉山，非所宜也。”丈曰：“第一坐可乎？”曰：“非也”。丈曰：“典坐可乎？”曰：“真沩原主人，往彼十余年，众方集。”师遂往结庵，橡栗为食，猿鸟为侣，影不出山，宴坐终日。如是九年，偶念曰：“吾居久矣，竟无人到。本图利物，独居何益。”欲弃庵而去，至谷口虎豹蛇蟒横於道路。师曰：“吾若於此有缘，汝各散去，不然从汝啖之。”言讫而散，於是复回。有神见曰：“此山乃迦叶佛时，曾为兰若。今当复成，常护此山，盖受佛记尔。”明年大安领众，辅成法社。《寺碑》 
　　
　　净因臻禅师，生福之古田，得旨诀於浮山远公。后谒净因琏公，公命首众。及琏归吴，以臻嗣席。神宗尝诏至庆寿宫，设高坐恣人问答，左右上下得未曾有。臻为人纯厚，渠渠靖退似不能言者，及其辩说纵横无碍。奉身至约，一布裙二十年不易。鲁直太史题其像曰：“老虎无齿，卧龙不吟。千林月黑，六合云阴。远山作眉红杏腮，嫁与春风不用媒。老婆三五少年日，也解东涂西抹来。”《隐山集》 
　　
　　证悟智法师，台之林氏子。少聪敏，书过目成诵，虽医方卜筮亦皆通晓。一日游讲舍，闻说《观经》，倾听良久。叹曰：“落日之处，吾有故乡。今闻此，若得家书。”於是祝发，誓勤祖教。依白莲仙法师，问具变之道。仙指灯笼曰：“离性绝非本自空寂，理则具矣。六凡四圣所见不同，变则在焉。”智不契，后因扫地诵《法华》，至“知法常无性，佛种从缘起”，意遂豁然契悟。仙见之曰：“且喜大事决了。《法华》止观此为喉襟，汝能省悟诚造微入妙。”自是游心昭旷，多以此示人，每涉五日始一寝，余则涵泳道要惟恐不及。一坐东山，二十四年，两山学徒与之论辩无敢当者。师尝患后进囿名相胶笔录，或者至以一宗之传为文字之学，异宗鄙之殊不领略，因勉其徒曰：“岂不思吾佛云是真精进，只者一句便有向上机缘，何不觌面激扬斯事乎？”后被命上竺。时丞相秦公问“止观，一法邪？二法邪？”师曰：“一法也。譬之於水，湛而清者止也，可鉴须发者观也，水则一耳。又犹兵也，不得已而用之。以众生重昏巨散之病，用止观之药救其心性，归为全一之体。俾法界寂然，名止；寂而常照，名观。若专其所上，则何所观。如公垂绅正笏燕坐庙堂，不动干戈中兴海宇，亦若是而已。”公喜曰：“非师安知佛法之妙。”《塔铭》 
　　
　　东山能行人，教观明白，以熏修为志。一入忏室，寒暑不变者四十年，由是行人之名闻于江浙。能未尝自谓“修行者”，则曰：“智者六时礼佛，四时坐禅，云“修行之常仪，况我何有焉。”草庵因法师尝与同修，接膝而坐，见其端谨不委不倚。或有疾，唯数日不食亦不废禅诵，而疾自愈。能为人刚洁，恶闻名利，凡得施物即散於众毫发不留，所存者唯破衲坏絮而已，夏则以篾束之梁梠，冬则取以御寒。每入山饲虎，虎无害意。或风雨昏夜宴坐丘冢，身心安静无有怖畏。院有山神灵化一方，常所交接，或香积不给，知事必告於能，能即祷之。来日施者窴门而至，僧问其故，施者曰：“昨夜巡门报云‘常住空虚’，特奉供尔。”《行状》 
　　
　　汾阳昭禅师，太原人，器识沉邃。少缘饰，有大志，於一切文字，不由师训自然通晓。幼孤，厌世出家，参名宿七十余人，皆妙得其家风。所至少留，不喜观览。或讥其不韵，昭叹曰：“先德行脚，正以圣心未通，驱驰决择，岂缘山水之玩乎。”后参首山问：“百文卷席意旨如何？”山曰：“龙袖拂开全体见。”昭曰：“师意如何？”“象王行处绝狐踪。”昭遂大悟曰：“万古碧潭空界月，再三劳漉始应知。”礼拜归众。时叶县省和尚作首座，问曰：“见何道理，便尔自肯。”昭曰：“正是我放身命处。”后长沙太守张公，以四名剎请昭择居，昭曰：“我长行粥饭僧尔，传佛心宗非细职也。”前后八请坚不答，后以太子院迎之。闭关高卧。石门聪禅师排闼而入让之曰：“佛法大事，靖退小节。汝有力荷担大法者，今何时而欲安眠哉？”昭矍然起曰：“非公不闻此语，趣办严吾行矣。”既至宴坐一榻，影不出山者三十年。师以汾州苦寒欲罢夜参，感异比丘请法。龙德府尹李公，以承天迎之，使三返，不赴。使者当受罚，复至曰：“必欲得师俱往，不然有罚。师当念之。”昭曰：“当先后之，何必俱邪？”昭令备馔且促装曰：“吾行矣。”停箸而化。《僧宝传》 
　　
　　真人张平叔，雅好清虚。在丹丘之廛，遇顶汝贫子，出龙马所负之数，遂领厥旨。久之功成，且曰：“吾形虽固，而本觉之性曾未之究。”遂探内典，至《楞严》有省，着《悟真》篇。又作禅宗歌颂，叙中引《楞严》十种仙寿千万岁不修正觉，报尽还生散入诸趣之语。又曰：“为此道者，当心体太虚内外如一。若立一尘，即成渗漏，此不可言传之妙。晓得《金刚》《圆觉》二经，则金丹之义自明，何必分别老释之异同哉。”则知平叔乃求出离生死之法，必归仗於佛为究竟尔。《群仙珠玉》 
　　
　　真人吕洞宾，河阳满故人。生於唐天宝间，世为显官，累举进士不第。因游华山遇锺离权（乃晋之郎将，避乱学养命法，将度吕公），首以财施之。一日吕侍行，锺拾一块石以药涂之即成黄金，锺遗之曰：“前涂将粥之。”吕问曰：“此仍坏乎。”锺曰：“五百年坏。”吕掷之曰：“他日误人去。”锺复试之以色，命吕入山采药，化一小庐有美妇欢迎之曰：“夫故久矣，今遇君子，愿不我弃。”妇欲执手而近，吕以手托开云：“毋以革囊秽於我矣。”言讫其妇不见，即锺离也。於是授以金丹之术，及天仙剑法，遂得游行自在。诗曰：“朝游南越暮苍梧，袖里青蛇胆气粗。三日岳阳人不识，朗吟飞过洞庭湖。”谒龙牙和尚问佛法大意，牙与偈曰：“何事朝愁与暮愁，少年不学老还羞。明珠不是骊龙惜，自是时人不解求。”因过鄂州黄龙山，见紫气盘旋，疑有异人所止，遂入。值机禅师上堂，师知有异人潜迹坐下，即厉声曰：“众有窃法者。”吕毅然问曰：“一粒粟中藏世界，半升铛内煮山州。且道此旨如何？”师曰：“守尸鬼。”吕曰：“争奈囊中有长生不死药何？”师曰：“饶经八万劫，终是落空亡。”吕不愤而去，至夜飞剑胁之。师已前知，以法衣蒙头坐于方丈。剑绕数匝，师以手指之，剑即堕地。吕谢罪，师因诘曰：“半升铛内即不问，如何是一粒粟中藏世界？”吕於言下有省。乃述偈曰：“拗却瓢儿碎却琴，如今不恋水中金。自从一见黄龙后，始觉从前错用心。”《仙苑遗事》 
　　“ 
　　给事冯楫居士，少游上庠，一日公试以“生者德之光”论，中魁选，其文用《圆觉经》意发明之。虽在仕涂，不忘佛学，徧参名宿。居龙门，从佛眼经行次，偶童子趋庭吟曰：“万象之中独露身。”佛眼拊公背曰：“好聻。”公於是契入。后帅泸南，尝宴坐，有“公事之余喜坐禅，少曾将胁到床眠”之句，尤笃意净业，所至作系念胜会，劝发道俗。兵兴来，教藏煨烬，不自厚养，所得俸给专施藏经。有偈略曰：“我赋耽痂癖，有财贮空虚。不作子孙计，不为车马逋。不充玩好用，不买声色娱。置锥无南亩，片瓦无屋庐。所得月俸给，唯将赎梵书。庶使披阅者，咸得入无余。古佛为半偈，尚乃舍全躯。是以不惜财，开示诸迷徒。借问惜财人，终日较锱铢。无常忽到地，宁免生死无。”绍兴二十三年，公帅长沙，俄报亲知期以七月三日报终。至日令后厅设高坐，见客如平时，降阶望阙肃拜，请漕使摄郡事，着僧衣履踞高坐，嘱诸官史及道俗各宜进道扶护教门。遂拈拄杖，按膝而化。《满大聘志》 
　　
　　赵清献公，年四十余，去声色系心祖道。会佛慧泉禅师来居衢之南禅，公日亲之。泉未尝容错一词，后典青州，政事之余多务禅宴。忽大雷震惊，豁然有契，颂曰：“默坐公堂虚隐几，心源不动湛如水。一声霹雳顶门开，唤起从前自家底。”泉闻之曰：“赵悦道撞彩尔。”《梅溪集》 
　　
　　仰山寂禅师，韶州叶氏子。剃发后，梦获一大珠，光彩射人。觉，曰：“此是无上心宝，我得之当明心地。”即游方，谒耽源，已契玄旨；后参沩山，遂升堂奥。寂问：“如何是真佛住处？”沩曰：“以思无思之妙，返思灵焰之无穷。思尽还源，性相常住，事理不二，真佛如如。”寂言下顿悟，暨受密印。领众住王莽山，化缘未契。至袁州访仰山，沿流而上，有二神迎问曰：“深山绝险，师自何来？”师曰：“吾欲寻一庵地。”神曰：“弟子福庆相遇，愿施此山与师居止。”师曰：“君既施我，须具广大心，不见僧过，则吾受君施矣。”神曰：“诺。”神遂指集云峰下曰：“莫吉於此。”师乃结茅而居，木食涧饮，危坐终日。未几二神见曰：“徒众将盛。弟子住处不便，当易之。”至夜风雷暴作，移庙于堵田三十里，古塑神像巨松皆往，乃会昌三年夏四月也。感异僧乘空而至曰：“特来东土礼文殊，今日却遇小释迦。”自是沩仰宗风大振於世。师将顺寂，神求绪言。师曰：“吾幻泡之身，随缘兴谢。来时无物，去更何求。”神曰：“诸佛灭时，天龙请嘱。愿毋违我。”师以得法之师沩山佑禅师正月八日忌斋为嘱。殆今民人莫敢违。《寺记》 
　　
　　道法师，西京顺昌人，宣和诏改德士。师与林灵素抗，辩邪正，愬于朝廷，忤旨流道州监。防卒曰：“此去万里，宜茹荤酒以助色力。”师曰：“死乃天命，佛禁不可。”犯卒乃敬服师。未氐窜所前一日，郡守夜梦佛像荷枷入城，僚属亦有同梦者。翌早师至，大守语人曰：“被罪之僧，必异人也。”未逾月，郡人患疾者太半。师凿池祝水，饮者咸愈，於是一方尊事不啻父师。寻令逐便道由长沙，邂逅寂音。音以诗遗曰：“道公胆大过身躯，敢逆龙鳞上谏书。只欲袒肩担佛法，故甘引颈受诛锄。三年窜逐心无愧，万里归来貌不枯。他日教门纲纪者，近闻靴笏趁朝趋。”时公卿大夫谓师有文武才略，请加冠冤补官序分领兵权恢复故疆，师力辞。朝贤知志不可夺，奏请赐“宝觉圆通法济”之号。绍兴改元宣入。上曰：“先帝为妖术所惑，废卿形服。朕与卿去其黥涅可乎？”师曰：“臣虽感圣恩，先皇墨宝不忍毁除。”上曰：“者僧到老倔强。”许自便。绍兴三年，师与道士刘若谦诣朝廷，正祈祷道场所班次。其[筣-禾+金]略曰：“缘崇宁间林灵素等，叨冒资品，紊乱朝纲，由是道压佛班。自建炎之来，所有道士官资已行追毁。既无官荫，当遵祖宗旧制。伏望朝廷明降指挥，特赐改正颁行天下，以正风俗。时国政多故仍寝其说，至十三年再行整会。僧左道右永为定制。后因旱魃为虐。奉旨宣入祈祷。”师即登坐声祝。且乞四金缾各置鲜鲫鱼，噀水密祝。即遣四急足放诸江沼，急足未回雨已霈然。天颜大悦。《塔铭》 
　　
　　晦庵光禅师，闽之长乐人。出岭，谒圆悟佛心诸名宿。会大慧寓广因，光往从之。光一日侍行问曰：“某到者里不能得彻，病在甚处？”慧曰：“汝病最癖，世医拱手。何也？别人死了活不得，汝今活了未曾死。要到大安乐田地，须是死一回始得。”光益疑之，入室问曰：“吃粥了也，洗钵盂了也？去却药忌，道将一句来。”光曰：“裂破。”慧震威喝云：“尔又来说禅。”光大悟。慧檛鼓告众曰：“兔毛拈得笑咍咍，一击万重关锁开。庆快平生在今日，孰云千里赚吾来。”光以颂呈曰：“一拶当机怒雷吼，惊起须弥藏北斗。洪波浩渺浪滔天，拈得鼻孔失却口。”《语录等》 
　　
　　沙门波若，高丽人。开皇间，诣佛陇求智者禅法，未几即有所证。智者谓曰：“汝於此有缘，宜须闲居静处成办妙行。今天台华顶去寺六七里，是吾昔日头陀之所。汝可往彼学道进行，必有深益，勿虑衣食。”波若遵训，往彼晓夜行道不曾睡卧，影不出山十有六年。一日忽下山告诸友曰：“波若知命将尽，特出山与大众别尔。”即回华顶而卒。《天台石刻》 
　　
　　正言陈了翁，南剑州人。妙年登上第，性闲雅，与物无竞。见人之短，未尝面折，但微示意警之而已。公初尚杂华，颇有所诣。及会明智法师，扣天台宗旨。明智示以止观上根不思议境，以性夺修成无作行，忽有契悟。晚年谪居海上，未尝有不满意。唯克念西归，尝作延庆净土院记。其略曰：“如来之叙九品，以至诚为上上。智者之造十论，破疑心之具缚。缚解情忘，识散智见，则弥陀净境不假他求，若临明镜自见面像。”又曰：“譬如清净满月，影见诸水，月体无二。摄流散而等所归，会十方而总于一，亦如十镜环绕，中然一灯，灯体交参东西莫辨。而方有定位，西不自西，各随相融境，将谁执。安以在廛执方之见，测度如来无碍之境乎？”因法师曰：“了翁言净土，可谓深赜佛祖之壸奥矣。”《草庵录》 
　　
　　石壁寺，去杭越二十里，走龙山而西，窅然入幽谷，有溪流岩石之美。虽其气象清淑，而世未始知之。自绍大德靖法师居之，而其名方播，亦地以人而着也。靖绍皆钱塘人，同依寿禅师出家，通练律部。时韶国师其道大振，靖绍往从之，国师见且器之。即使往学三观法於螺溪寂法师，於是偕往事寂，讲求大义，居未几所学已就。靖绍复回石壁，以会讲众，前后五十年守其山林之操，未始苟游乡墅闾里。处身修洁，吴中宿学名僧皆推其高人。明教曰：“出家於寿公，学法於寂公，见知於韶公。三皆奇节异行不测人也，天下岂可多得。二师皆遇而亲炙之，假令得一见已自甚善，况因人而得法。二师之美多矣。”《塔表》 
　　
　　海月辩都师，云间人。生有异，父母令入普照出家，得法明智。智老命代讲八年，遂领寺事。翰林沈时卿，以威猛治杭，僧徒见者多惧，师独从容如平日，公异之俾莅僧职，迁至都僧正。时东坡作倅，喜其道行高峻发言璀璨，尝序之曰：“钱塘佛僧之盛盖甲天下。道德才智之士，与夫妄庸巧伪之人杂处其间，号为难齐。故僧职正副之外，别补都僧正一员。簿帐案牒，奔走将迎之劳，专责副正已下。而都师总领要略，实以行解表众而已。师容止端靖不畜长物，有盗夜入其室，脱衣与之，使从支径遁去。居无何勌於酬酢，归隐草堂，但六身随身而已。将顺寂，先遗言须东坡至方可阖棺。四日东坡始氐山中，见其端坐如生，顶尚温。遂作三绝哭之云：欲寻遗迹强沾裳，本自无生可得亡。今夜生公讲堂月，满庭依旧冷如霜。生死犹如臂屈伸，情锺我辈一酸辛。乐天不是蓬莱客，凭仗西方作主人。欲访浮云起灭因，无缘却见梦中身。安心好住王文度，此理何须更问人。”《塔铭》 
　　
　　高丽僧统义天，弃王位出家，问法中国。首至四明，郡将命延庆明智三学法邻二师为馆伴。至杭州谒照律师，愿从律学。照为说戒法，令习仪范，授以三衣盂钵锡杖，仍有偈曰：“为汝裁成应法衣，更将盂锡助威仪。君看宿觉歌中道，不是标形虚事持。”朝廷复诏杨次公馆伴，所经诸剎迎饯如王臣礼。至金山，独佛印床坐，纳其大展。次公惊问其故，印曰：“义天亦一异国僧尔，众姓出家同名释子，安问贵种？若屈道随俗，先失一只眼。何以示华夏师法乎？”朝廷以元为知大体。《僧传等》 
　　
　　天竺悟法师，钱塘人。每诵咒时身出舍利，所供像亦如之。天圣三年，慈云欲以智者教观求入大藏，文穆王公拟达天听。悟曰：“此非常之事，小子将助之。”乃绘千手像，诵大悲密语，誓曰：“事果遂当焚此躯。”未几公薨。悟益加精励，昼夜不废。越岁乃克如志，悟遂答前誓，新尽尸在，袈裟覆体，俨然如生，众咸异之。慈云再积香木焚乃方坏，舍利无数，三岁之后信者尚获。慈云作赞刻石曰：“悟也，吾徒。荷法捐躯，其焰赫赫，其乐愉愉。逮火将灭，俨如跏趺，逮骨后碎，璨若圆珠，信古应有，今也则无。芳年三十。真哉丈夫。”《金园》 
　　
　　晦堂心禅师，初承南禅师遗命，领住山缘十有三白，於法席正盛时毅然谢事。居西园，以晦命其堂。且曰：“吾所辞者世务尔，今欲专行佛法。”於是榜其门曰：“告诸禅学：要穷此道，切须自看，无人替代。时中或是看得因缘，自有欢喜入处，却来入室吐露，待为品评是非深浅。如未发明，但且歇去道自见前，苦苦驰求转增迷闷。此是离言之道，要在自肯不由他悟。如此发明，方名了达无量劫来生死根本。若见得离言之道，即见一切声色言语是非；更无别法。若不见离言之道，便将类会目前差别因缘以为所得，只恐误认门庭目前光影，自不觉知方成剩法，到头只是自谩，枉费心力。宜乎昼夜克己精诚，行住观察微细审思，别无用心，自然有个入路。非是朝夕学成事业。若也不能如是参详，不如看经礼拜度此残生，亦自胜如乱生谤法。若送老之时，敢保成个无事人更无他累。其余入室，今去朔望两度却请访及。”《汀江》 
　　
　　孝宗皇帝，诏径山主僧宝印於选德殿。上曰：“三教圣人本同者个道理。”印奏曰：“譬如虚空，东西南北初无二也。”上曰：“但圣人所立门户各别尔，孔子以中庸设教。”印曰：“非中庸之教，何以安立世间？故《华严》云：不坏世间相，而成出世间法。《法华》云：治世语言资生产业，皆与实相不相违背。”上曰：“今之士夫学孔氏者，多只攻文字。不见夫子之道，不识夫子之心。唯释迦老子，不以文字教人，但直指心源，开示众生各令悟入，此为殊胜。”印曰：“非独今之学者，不见夫子之道。当时十哲，如颜子号为具体，尽其平生力量，只道得个瞻之在前忽然在后，如有所立，卓尔竟捉摸未着。而夫子分明八字打开，与诸弟子曰：“二三子以我为隐乎，吾无隐乎尔！吾无行而不与二三子者是丘也。”以此而观，夫子未尝回避诸弟子，而诸弟子自蹉过也。昔张商英丞相云：唯吾学佛，然后能知儒。”上曰：“朕意亦谓如此。”上又问曰：“庄老何如人？”印云：“只作得佛门中，小乘声闻人。盖小乘厌身如桎梏，弃智如杂毒，化火焚身入无为界。正如庄子所谓，形固可使槁木，心固可如死灰。”於是称旨。《奏对录》 
　　
　　可久高僧，钱塘人。徧游讲肆，深得天台旨趣。后居祥符，喜为古律，造於平惔清苦。东坡以诗老呼之。坡因元宵同僚属观灯，坡独往谒之，见其寂然宴坐，作绝句云：“门前歌鼓闹纷崩，一室萧然冷欲冰。不把琉璃闲照物，始知无尽本非灯。”久律己甚严，长坐一食。四威仪中，法眼未尝去体。俭约自持，一布衲终身不易。或绝粮辟谷，宴坐而已。晚居西湖之滨，修然一榻不留余物。窗外唯红蕉数本，翠竹数百竿，自号萧萧堂。将卒语人曰：“吾死，蕉竹亦死。”后如其言。《怡云集》 
　　
　　杨次公云：“大愿圣人从净土来，来实无来；深心凡夫从净土去，去实无去。彼不来此，此不往彼，而其圣凡会遇，两得交际。弥陀光明如大圆月，徧照法界念佛众生，摄取不舍。诸佛心内众生尘尘极乐，众生心中净土念念弥陀。若能发心念彼佛号，即得往生。河沙诸佛有同舌之赞，十方菩萨有同往之心。佛言不信何言可信，不生净土何土可生。自弃己灵，是谁之咎？”公临终时，见金台从空而至。即说偈而逝，偈曰：“生亦无可恋，死亦无可舍。太虚空中。之乎者也。将错就错，西方极乐。”《辅道集等》 
　　
　　玄沙备禅师，福州人，姓谢。少渔於南台江上，忽弃舟从释。芒鞋布衲，食才接气宴坐终日。雪峰呼为“备头陀，再来人也。何不偏参去？”备曰：“达磨不来东土，二祖不往西天。”峰然之。备缚屋玄沙，众相寻而至，遂成丛林。说法与契经合，诸方有要义未明者皆从决之。示众曰：“佛道闲旷，无有途程，不在三际，岂有升沉。建立乖张，不属造作。动即涉尘劳之境，静即沉昏醉之乡；动静双泯即落空亡，动静双收即漫汗佛性。何必对其尘境，如枯木寒灰？但临机应用，不失其宜，如镜照像不乱光辉，如鸟飞空不杂空色。所以道十方无影像，三界绝行踪。不堕往来机，不住中间相。譬由壮士展臂不由他力，师子游行岂求伴侣，九霄绝翳何用穿通，一段光明未曾昏昧。到者里，体寂寂，常皎皎，赤赫爓无边表。圆觉光中不动摇，吞烁乾坤迥然照。《传灯》 
　　
　　文潞公，居洛阳尝致斋往龙安寺，瞻礼圣像。一日像忽朽堕，公见之略不加敬，但瞪视而出。傍有僧曰：“何不作礼？”公曰：“像既坏，吾将何礼？”僧曰：“先圣道：譬如官路土。私人掘为像。智者知路土，凡愚谓像生。后时官欲行，还将像填路。像本不生灭，路亦无新故。”公闻之有省，由是慕道甚力。年九十余，晨香夜坐未尝少废。每日愿曰：“愿我常精进，勤修一切善。愿我了心宗，广度诸含识。”《梅溪杂录》 
　　
　　普首坐，自号性空，得旨於死心。久居华亭，好吹铁笛，放旷自乐人莫测之。喜为偈句，开导於世，偈曰：“学道尤如守禁城，昼防六贼夜醒醒。将军主将能行令，不动干戈致太平。”又曰：“不耕而食不蚕衣，物外清闲过圣时。未透祖师关棙子，也须存意着便宜。”一日告众曰：“坐脱立亡，不如水葬。一省柴烧，二免开圹。撒手便行，不妨快畅。谁是知音？舡子和尚。高风难继百千年，一曲渔歌少人唱。”遂向青龙江上，乘木盆，张布帆，泛远而没。《普灯》 
　　
　　愚法师，嘉禾人。弃儒从释。精苦自励凡三十年。加功进行未尝一日輙废。尝与道潜．则章二师为友。潜能诗近名。而章与师韬光铲彩不求人知。唯务己行。而章先卒。及愚将顺世。告众曰。吾梦神人告云。汝同学僧则章得普贤愿行三昧已生净土。彼待汝久。曷可迟留。於是净土圣相及诸花乐悉见在前。愚即说偈而逝。偈曰。空里千花罗网。梦中七宝莲池。踏得西归路稳。更无一点狐疑。《行业记》 
　　
　　东坡曰：“已饥方食，未饱先止。散步逍遥务令腹空，当腹空时即入静室。端坐默念，数出入息，从一数至十，从十数至百数至数百。此身兀然，此心寂然，与虚空等不烦禁制。如是久之，一息自住。不出不入时，觉此息从毛窍中八万四千云烝雾起，无始已来诸病自除，诸障消灭，自然明悟。譬如盲人忽然有眼，尔时不用寻人指路也。”《大全》 
　　
　　灵芝照律师，钱塘人。幼有夙成，年十八以通经得度。在沙弥中，已为众讲解习毗尼。每怅然兴恨，无所师承。时处谦法师深得天台之道，师见之曰：“真吾师矣。”请居坐下，风雨寒暑日行数里，谦每讲必待师至。或少后众以过时为请，谦必曰，：“听讲人未至。”其爱之若此。师欲弃所习而从之，谦曰：“近世律教中微，汝他日必为宗匠。当明《法华》以弘四分，吾道不在兹乎。”师乃慱究群宗，以律为本，非苟言之实允蹈之。尝依南山，六时致礼，昼夜行道。持盂乞食，衣唯大布；食不过中，一钵三衣；囊无长物。凡有祈禬诚达穹昊，祈蝗而蝗出境，祈雨而雨成霖。述古庞公命师祷雨，忏未绝口震雷大澍。公曰：“吾家数世不事佛矣，今遇吾师不得不归向也。”太师史越王题其碑阴曰：“儒以儒缚，律以律缚，学者之大病。唯师三千威仪八万细行，具足无玷。而每蝉蜕於定慧之表，毗尼藏中真法主子，故能奋数百岁后直与南山比肩。功实倍之。向使师身不披缁，必为儒宗特立超诣，惜哉！师没后二十六年，遗馨不泯。朝廷锡号“大智律师”，塔曰“戒光”，以赐谥之宠不及载刘公之文，因书于后。”《塔铭》 
　　
　　大慧禅师，谒湛堂准和尚指以入道捷径，慧横机无让。准诃之曰：“汝不悟者，病在意识领会，是为所知障矣。”时逸士李商老，参道於准，适有言曰：“道须神悟，妙在心空。体之不假於聪明，得之顿超於闻见。”李击节曰：“何必读四库书，然后为学哉。”以故结为方外友。准示寂，慧谒丞相无尽居士请准塔铭。公雅以禅学自许，非具大知见无敢登其门。慧承颜接词绰有余裕，公称之曰：“子禅逸格矣。”慧曰：“奈自未肯邪。”公曰：“若尔见川勤可也。”於是谒圆悟京之天宁。因升坐次，举“僧问云门如何是诸佛出身处？门云东山水上行。”“若有人问天宁，即向他道：熏凤自南来，殿阁生微凉。”慧忽然前后际断，虽然动相不生，却在净颗颗处。每入室，悟曰：“也不易，尔得到者个田地。可惜死了不能得活，不疑语句是为大病。不见道悬崖撒手自肯承当，末后再苏欺君不得，须信有者个道理始得。”悟室中尝问：“有句无句如藤倚树，开口便道不是。”慧一日同客药石，把筯在手忘了吃食。悟笑谓客曰：“者汉参得黄杨木禅也。”慧愤然问曰：“和尚尝问五祖和尚——有句无句如藤倚树，祖如何答？”悟曰：“描也描不成，画也画不就。又问树倒藤枯句归何处？祖曰：相随来也。”慧抗声曰：“我会也。”从是豁然，无有凝碍。未几取道江西，邂逅待制韩子苍剧谈儒释，深叹服之，馆于书斋半年，晨兴相揖外，非时不许讲，行不让先后，坐不问宾主，相忘尔，汝倾倒绪余，无日无法喜乐也。后以丞相张魏公，挽住径山。天下衲子靡然景从，众将二万指，慧不不绳以清规，容其自律。每有禅者征诘要义，或气论不合诤於大慧之前，慧不决巨细，例送堂司趁出。时维那绍真，蜀之义士，大慧凡有令下寝而不行，甚则令游山。后闻于慧，慧大称之曰：“非妙喜龙象窟中，安得有此悦众。”莹仲温曰：“盖师倜傥好义，趣识高明。性虽急，量实宽，虽怒骂中实慈。众中有不徇律者，一时据令而行，未尝有伤人害物之意。师所以称之者，深有旨矣，后人可不为鉴。”《正续传》 
　　
　　冶父川禅师，苏之弓级也。以宿种故喜听禅法，常参景德谦禅师，谦示以“赵州狗子无佛性”因缘。早夜参究，从尔废职，尉怒笞之，忽於杖下大悟玄要。谦为改名曰：“汝旧呼狄三，尔名道川。此去能竖起脊梁。益加奋励，则其道如川之增苟。其放怠无足言矣。”川佩服其训，志愿弗移，尝颂《金刚经》。今行於世，开法冶父。冬至示众曰：“群阴销尽一阳生，草木园林尽发萌。唯有衲僧无底钵，依前盛饭又盛羹。”《舟峰集》 
　　
　　德山密禅师会下有一禅者，用工甚锐，看“狗子无佛性”话久无所入。一日，忽见狗头如日轮之大，张口欲食之，禅者畏避席而走。邻人问其故，禅者具陈，遂白德山。山曰：“不必怖矣。但痛加精彩，待渠开口，撞入里许便了。”禅者依教坐至中夜，狗复见前。禅者以头极力一撞，则在函柜中。於是霍然契悟，后出世文殊，道法大振，即真禅师也。《梅溪笔录》 
　　
　　神照如法师，问法智尊者曰：“如何是经王？”尊者曰：“汝为我主三年库事，却向汝道。”如敬承其命，三年毕如再请曰：“今当说矣。”尊者大唤“本如”一声。忽然契悟。颂曰：“处处逢归路，头头是故乡。本来成见事，何必待思量。”《教行录》 
　　
　　楂庵严法师，试经得度，依东山神照。照器之曰：“吾宗得人益不坠矣。”擢居上首。师不特以讲说为尚，凡出处语默必与其法相应而后已。时法真问止观不思议境，师曰：“万法唯一心，心外无别法。心法不可得，是名妙三千。”未几法真移东掖，及谢事，命师继踵。师曰：“昔智者，年未五十已散徒众。四明，年至四十长坐不卧。吾老矣。又何人，讵暇住山乎？”竟不受。隐居灵鹫之东峰，有楂木一本，结庵於傍，名曰“楂庵”。其文曰：“予年六十归卜草庵，庵成养病其中，且不以矫激流俗为意。庵之左，有楂一树，因名焉。夫楂，非名果珍也。比之于梨栗岂无愧色，然梨以爽故致刻，栗以甘故见啖。傥使梨栗有识性，而自求於无用之地，且不可得。彼楂者，与桲为类，虽香而涩。强啖之，香不可使腹实，涩不可使口爽，纵三尺竖子亦希采焉。磊磊在枝，有自得之状，是可佳尔。於戏，人以智故劳其骨，楂以涩故安其身。智乎？涩乎？何者为真？予之不智，得与楂邻。”师奉身之具，止一小钵，晨昼之餐唯三白。如是独居二十年，闭门宴坐世不可亲。毗尼条章轻重等，护便用之物细至於扊扅悉有洁触，寂寥自得，专以安养为所期。一夕梦池中生大莲华，天乐四列，师曰：“此吾净土相也。”七日果逝。《行业等记》 
　　
　　昔有一尊宿，以道学为宗教所重。晚年被旨住山，雅为圣君赏遇。临终上震悼，诏令宣葬。侍臣奏曰：“此僧衣钵太富，见讼有司。”上不悦，眷礼遂衰。少云曰：“惜哉，世利能蔽名丧德，今丰储厚敛者乌可不戒。”《少云杂编》 
　　
　　古德浴室示众偈曰：“从本腥臊假合成，皮毛津腻逐时生。直饶倾海终朝洗，洗到驴年不解清。身惹尘埃沽尚浅，心随欲境染尤深。堪怜举世忘源者，只洗皮肤不洗心。满斛盛汤大杓浇，檀那更望利相饶。后生若不知来处，福似须弥立见销。”《湖心石刻》 
　　
　　分庵主，为道猛裂，无食息暇。一日倚石阑看狗子话，雨来不觉，良久衣湿，知是雨尔。后因行江干，闻阶司喝侍郎来，忽然大悟。偈云：“几年个事挂胸怀，问尽诸方眼不开。肝胆此时俱裂破，一声江上侍郎来。”从是不规所寓，庵居剑门，化被岭表。偈语走笔而成，自题像曰：“面目兜搜，语言薄恶。痴痴酣酣，磊磊落落。骂风骂雨当慈悲，是圣是凡难摸索。每日桥头桥尾等个人，世无王良，伯乐一生空过却。”《隐山》 
　　
　　灵源清禅师，南州武宁人。风神莹彻，好学不倦。黄太史曰：“清兄好学，若饥渴者之嗜饮食。”依晦堂，昼夜参决至忘寝膳。一日晦堂与客语话次，清侍立。客去久之，清只在旧处立。堂呼之曰：“清兄死了也。”於是有省。清与佛鉴书曰：“某两处住持。凡接东山师兄书，未尝有一句言及世谛。其叮咛委嘱，在忘躯弘示此道而已。”到黄龙得书云：“今年诸庄皆旱损，我总不忧，只忧禅家无眼。一夏百余人入室，举个赵州狗子话，无一人透得，此为可忧。”至哉斯言！与忧院门不办怕官人嫌责，虑声名不扬恐徒属不盛者，实相远矣。《汀江笔语等》 
　　
　　佛灯珣禅师，霅川人。久依佛鉴和尚，随众咨请邈无所入，俄叹曰：“此生若不彻证，誓不展被。”於是四十九日只靠露柱立地，如丧考妣相似。偶佛鉴上堂曰：“森罗及万象，一法之所印。”珣即顿悟，往见佛鉴。鉴曰：“可惜一颗明珠，被者风颠汉拾得。”圆悟闻得，疑其未然，乃曰：“我须勘过始得。”悟令人召至，因游山偶到一水潭，悟推入水，遽问曰：“牛头未见四祖时如何？”珣狼忙应曰：“潭深鱼聚。”又问：“见后如何？”“树高招风。”又问：“见与未见时如何？”曰：“伸脚在缩脚里。”悟大称之。《舟峰语录等》 
　　
　　秀州暹禅师，方五岁，秀气蔼然，母异之，令往资圣出家，徧历禅会乃还。而秀郡未有禅居待来者，亦有所阙，师乃一更其院，如十方禅规主之。时吴中僧坐法失序，辄以势高，下不复以戒德论。师慨然尝以书求理於官，得正其事。师语明教嵩曰：“吾不能以道大惠於物，德行复不足观，以媿於先圣人。苟忍视其乱法，是益媿也。”明教曰：“不必谦也。宗门道妙罕至，十二头陀出世至行也。吾徒之所难，能为法而奋不顾身亦人之难能。师皆得而行之，又何愧乎？”《影堂记》 
　　
　　圆照本禅师，常州人。天质粹美，不事缘饰，依天衣怀和尚。弊衣垢面，探井臼典炊爨，昼则驱驰僧事，夜则坐禅达旦，精勤苦到略不少怠。或谓之曰：“头陀荷众良劳？”本曰：“若舍一法，不名满足。菩提决欲此生身证，敢言劳乎。”瑞光虚席，命师主之。既至，击鼓集众，鼓忽堕地，圆转震响。有僧呼之曰：“此和尚法雷震地之祥也”。俄失僧所在。从是法席大盛，后以诸剎争迎之。晚主净慈与灵芝照律师友善，照授师法衣。师终身升坐必为衣之。东都曦法师，定中见净土莲华大书金字云“杭州永明寺比丘宗本坐。”曦异其事，特往瞻礼而问曰：“师是别传之宗，何得净土有位邪？”曰：“虽在禅门，常以净土兼修尔。”《行业等记》 
　　
　　仰山圆禅师，吁江人。禀戒后，为道勇决。闻妙喜居梅阳往依之，服勤炊爨精苦自励。妙喜见其器识精敏，尝异之。因小参闻举“修山主具足凡夫法凡夫不知，具足圣人法圣人不会，圣人若会即是凡夫，凡夫若知即是圣人”，忽然有契。后主衢之祥符，迁袁之仰山，视事阅七日，讲禅门告香之礼。首坐领众罗拜，咨以“生死事大无常迅速”，伏望慈悲开示因缘。圆徐曰：“若欲究明生死事，直须於行住坐卧处，觑看生从何来死从何处，毕竟生死作何面目？”良久不起于坐，泊然蝉蜕。《行状》 
　　
　　大慧曰：“近代主法者，莫若真如喆。善辅丛林者，莫若杨岐会。慈明真率，作事忽略，殊无避忌。杨岐忘身，事之惟恐不周，惟虑不办，虽冲寒冒暑未尝急己。惰容自南源终于兴化三十年，总柄纲律。尽慈明一世而后已。真如者，始自束包行脚，逮于应世领徒，为法忘躯不啻饥渴，造次颠沛，无遽色无疾言，一室翛然安静自怡。尝曰：“衲子内无高明远见，外乏严师良友，鲜克有成器者。”嗟于二老，实千载后昆之美范也。”《与西善书》 
　　
　　石窗恭禅师，道行孤峻才刃有余。久依天童宏智禅师，细大职务靡不历试。一日归省母，母曰：“汝行脚，本为了死生度父母，而长为人主事。苟不明因果，将累我於地下。”恭曰：“某於常住毫发不欺，虽一炬之灯亦分彼此之用，无足虑我。”母曰：“然过水得不脚湿。”《怡云录》 
　　
　　泰华可夷也，饮食可无也，而孝不可忘也。故大孝，同天地，并日月而健行不息。大戒曰：“孝顺父母师僧，孝名为戒，则孝可忘乎。吾侪祝发预三宝数者，无问贫富贵贱。唯尚以道，唯尚以孝。间有父母无亲属共亿者，佛许减衣钵一分以奉之。若不躬父母之养者，非吾释之子也。《丛林分论》 
　　
　　牧庵朋法师，婺之金华人。见车溪卿公发明大事，累尸大剎，学徒奔萃惟恐其后。师临讲不预看读疏文，俾侍者签出起止，以乐说辩流泻不竭。尝谓众曰：“自领徒已来，七番讲《摩诃止观》。於正修中，未尝举口道着一字。”又曰：“我於大部中，欲作个小难如片纸大亦作不成，所谓文字性离皆解脱也。”晚主明之延庆。一日登坐讲调御丈夫次，忽数士夫至，听师举唱。师曰：“若在儒教论丈夫事，如忠臣不畏死，勇士不頋生，故能立天下之大事，成亿代之显名，乃至不为名利声色所惑溺者，皆名丈夫。若在吾教，则以一心三观为舟航，六时五悔为橹棹，降伏诸魔，制诸外道，是名大丈夫尔。”士夫叹美而去。《行业》 
　　
　　无畏久法师，余姚人。依慧觉璧公得旨，后徧历禅会。尝入径山佛日之室，佛日夜坐必召师至，命说天台旨趣及《楞严》大意。深遇之，出世清修，学者云集。师患后生单寮纵恣，辟屋为众堂，净几明窗蒲褥禅板，洒然有古丛社之风。讲次，见学者胶文相鼓异说，叹曰：“天台之道，由四明而兴，亦由四明而废。非圣人复生，孰能扶持哉。”识者谓师知言。师天资慧利，辩说如流，举止委蛇，与物无忤。终身与之游处者，未尝见有喜愠之色。日课七经，夜则宴坐，率以为常，创无畏庵归老焉。《塔铭》 
　　
　　绍兴癸亥冬，大慧禅师蒙恩北还。时育王虚席，宏智和尚举大慧主之。宏智前知其来，多众必匮食。智预告知事曰：“汝急为我多办岁计，应香积合用者悉倍置之。”知事如所诫。明年大慧果至，众盈万余指，未几香积告匮，众皆皇皇。大慧莫能错，宏智遂以所积之物尽发助之，由是一众咸受其济。慧诣谢曰：“非古佛安能有此力量。”慧一日执智手曰：“吾二人偕老矣。尔唱我和，我唱尔和。一旦有先溘然者，则存者为主其事。”越岁宏智告寂，大慧竟为主丧，不逾盟也。《雪窗杂记》 
　　
　　圆觉慈法师，解行兼备，学者宗之。东掖虚席，能文二师然指请师主之。慈至，法席鼎盛。盛暑讲罢，归方丈偃息，而文适至，谓师曰：“东掖道场，世世皆有道者主之。讲罢不在忏室，即在禅堂，未有偃卧自恣者也。”慈闻曰：“敢不敬命，自后祁寒溽暑殊不少怠。”《草庵录》 
　　
　　南岳让和尚参六祖，有般若多罗谶云：“汝一枝佛法，从汝边去。向后出一马驹，蹋杀天下人在。”即马祖是也。祖出八十四人善知识，世人谓之观音应化。凡住持皆王臣供给，有院主二十年管执常住，不置文历。一日有司磨勘，囚禁在狱，乃自惟曰：“我此和尚，不知是凡是圣，二十年佐助伊，今日得此苦毒之报。”马祖於寺中觉知，令侍者装香，端然入定。院主於狱中，忽尔心开，二十年用过钱物一时记得，令书司口授笔写计算无遗。《通明集》 
　　
　　雪堂行和尚云：“高庵为人端劲，动静有法。处己虽俭，与人甚丰。闻人有疾，如出诸己。至於苍头厮役，躬往候问，听其所须，及死不问囊箧有无，尽礼津送。其深慈爱物，真末世之良轨。《怡云录》 
　　
　　黄太史与胡少汲书曰：“公学道颇得力。治病之方，当深求禅悦，照破生死之根，则喜怒忧患无处安脚。疾既无根，枝叶无能为害。投子聪，海会演皆道行高重，不愧古人。若从文章之士，学妄言绮语，只增长知见，何益於己事。”《梅溪集》 
　　
　　简堂机禅师，台之仙居杨氏子。风姿挺异，才压儒林。年二十五弃妻拏，学出世法。晚见此庵元禅师，密有契证。出应莞山，刀耕火种，单丁者一十七年。偈云：“地炉无火客囊空，雪似杨花落岁穷。拾得断麻穿坏衲，不知身在寂寥中。”每谓人曰：“某犹未稳在，岂以住山落吾事邪。”而念道不减，在众之日昼夜参究，殊不少废。一日偶看斫树倒地，忽然大悟。平昔碍膺之物，泮然氷释，未几有江州圆通之命。师曰：“吾道将行。”即欣然曳杖而去。登坐说法云：“圆通不开生药铺，单单只卖死猫头。不知那个无思算，吃着通身冷汗流。”《大同拾遗》 
　　
　　隐山与灵空书曰：“沙门高尚大圣慈荫之力，后世纷纷者自卑贱之。三三两两出没於泉石间，其气象与天台岩洞无异。频频伛偻王公之前，得不为识者掩口，年来粪火煨芋，不起谢恩之风，固不复见觅一人。如政黄牛志庵主，大似掘地觅天。 
　　绍兴十三年，左修职郎詹叔义上财赋表，乞住卖度牒。朝廷依至三十二年。侍郎吴子才上表陈请，仍许颁卖，寻被论以为佞佛邀福。罢归岩谷，宴坐一榻。味经禅以自饫，弄云泉以自娱。仍制一棺，夜则偃卧其中。才至分夜，令二三童子击棺而呼曰：“吴子才，归去来。三界无安不可住，西方净土有莲胎。”吴闻即起禅诵，如是精进者数年。及终命家人曰：“汝闻乎？”家人曰：“不闻。”吴曰：“汝当敛念而听。”悉闻空中，隐然有天乐之音。吴曰：“清净界中失念来此，金台既至则予行矣。”言讫而逝。《雪窗记》。 
　　
　　寂室光禅师住灵隐日：“兄往访之，茶汤而退。”兄意不悦。知事延至库堂，备食待之。光闻曰：“无故受食，他日累我在。”令兄填还而去。《汀江笔语》 
　　
　　长灵卓禅师命无示立僧，法席严肃不事堂厨，唯安禅以当佳供，夜参以当药石。其间衲子有不任者，无示告卓曰：“人以食为先，若是则众将安乎？”卓愠之曰：“表率安可为此。”无示云：“某不争堂厨。教谁争邪。”《慈航小参》 
　　
　　孝宗赐佛照禅师手诏曰：“禅师所奏菩萨十地，乃是修行渐次。从凡入圣，夫复何疑。方知脚踏实处，十二时中曾无间断，以至圆熟。杂染纯净俱成障碍。作止任灭，脱此禅病当如禅师之言。常挥剑刃卓起脊梁，发心精进犹恐退堕。每思到此，兢兢业业未尝敢忽。今俗人乃以禅为虚空，以语为戏论，其不知道也。如此兹事至大，岂在笔下可穷聊叙所得尔。” 
　　慈航朴禅师，福州人。生于世家，忽厌浮幻，脱身从释。师纳戒时身心轻安，如在空际。戒师曰：“子真得上品妙戒矣。”由是终身持戒严甚。主天童二十年，未有一日辄背众食，虽病不违。奉己甚约，待众至丰。有小师知库毕，归拜师曰：“某竭力营转，增一倍赢。不敢自与，纳之常住。”师怒曰：“汝所赢者，从巧取不义得之。常住物，乃净财也。岂容汝不义物乎？”终不纳，其僧逐之。师凡童行剃染，令入沙弥寮，习登坛受戒仪轨，及诵遗教经。方令受具戒。受具毕，入新戒寮，受持三衣一钵，夜则展坐具披五条而睡。复请一精诵戒经者，与之教授，诵至通利方许参堂。越二三夏，山门方督掌务。愿游方者，师必欣然动于眉睫，赠道具促其行。尝诫其徒曰：“古者为僧，朝廷以试经得度。故发心从释者，皆英特上行，誓求佛果之士也。尔时佛法淡薄，名存实忘。多资者服方袍，资不赡者裨贩为利，贪伪捷出无所不至，一朝得预缁流，自谓毕生了办，更不克己进修，便乃拨无因果，虚丧光阴，徒消信施，皆由不知出家正因，不明佛法罪净，不解三乘十二分教，不达一切诸法本空。未得谓得，未证谓证，謟奉贵权干求应世，且无为法身心一味，贪嗔造过。如斯之徒入我法内，伤败坏乱为害滋多。佛言譬如师子身中虫，自食师子身中肉。非外道天魔能破汝。既正因出家，正因为僧，须当远离魔道，遵持佛戒。若是达道人，总不消恁么，奈汝积劫至今，心识昏倒。为僧之初，不以三衣一钵种种禁戒制御其心，安可入道。譬如象马[怡-台+龙]悷不调，加诸楚毒方乃调伏。若不如是，异时三涂苦重悔将无及。我在无示会中，凡遇五夜必参诫行者，我须往听。闻他苦口为人，不觉涕泪俱下。凡登无示之门，听其举扬观其行事。虽老於丛林者，亦皆汗下心死。盖者老和尚生平真实行说俱到，四十余年不食非时，不畜衣钵，至於持己细行悉徇律制，以故所至住山不动声气，自然法席雍肃，诸方目曰铁面。汝为释子，当抗志慕古，依言立行，毋堕庸俗。无示尝曰：我为主法者，若不方便教汝摄心为道，汝他日无知造罪，老僧未免同汝受苦。今不可使汝无闻，闻而不行非我之咎。不见良禅师，靖州人，杨岐会下尊宿，有小师犯戒律，临终入恶道。其母梦其子衔恨於师曰：“皆父师不能导我为善，致受是苦。”其母以是梦告於良，良未之信。龙图徐禧德占是时为布衣，尝参扣於良，德占俄梦入一官府兵吏斧钺森列左右，熟视之乃良禅师坐於庭下，鬼卒以杵撞其背，号叫震裂，复见其小师枷锁杻械蹲踞其侧。德占问守阍吏曰：“二僧何罪？”。吏曰：“老者乃少之师。以其师平时不能训导，纵令破戒，故师之罪特重尔，此犹生报。后七日，与子同坠无间，斯为大苦。”德占梦觉遂询良之所以，乃云：“数日来背痛如击撞，药不可疗。”七日果卒。德占尝擘窠大书于分宁诸剎之壁。《绍熙间光孝超禅师榜于天童行堂壁》 
　　
　　法智尊者，学行高妙。凡所着作，莫不立宗旨辟邪说，开奖人心到真实地。指要书成，雪窦显禅师持出山，羞斋为庆，仍有茶榜具美其事，则知在昔禅教一体气味相尚，至有如此。与今暗禅夺教者，非同日语也。《草庵录》 
　　
　　黄龙心禅师，南雄人。为儒生有声，年十九目盲，父母许以出家，忽复见物。游方，谒南禅师，虽深信此事而不大发明。辞往云峰，会峰谢世，就止石霜。因阅《传灯》，至僧问多福：“如何是多福一丛竹？”，福曰“一茎两茎斜”，僧云“不会”，福曰“三茎四茎曲”，此时顿见二师。归礼南公，方展坐具，南曰：“汝入吾室矣”。师亦踊跃自喜，即应曰：“大事本来如是，和尚何用教人看话下语。”南曰：“若不令汝究寻到无用心处，自见自肯，吾则埋没汝也。”会南入灭，道俗请师继踵。四方归仰，不减南公时。然师雅尚真率，不乐从务，五求解去乃得谢事。未几谢师直守潭州，虚大沩以致师，三辞不往。又属江西转运彭器资请，所以不应长沙之意，师曰：“马祖百丈以前无住持事，道人相寻於空闲寂寞之滨而已。其后虽有住持，而王臣尊礼为天人师。今则不然，挂名官府，直遣伍伯追呼，此岂可复为也。”器资以斯言，及命师直复致书曰：“愿得一见，不敢以住持相屈。”师与四方公卿，意合千里应之，不合虽数舍不往。师以内外书征诘开示，使人因所服习，克己自观，悟则同归，归则无教。诸方訾师不当，以外书糅佛说。师曰：“若不见性，则祖佛密语尽成外书。若见性，则魔说狐禅皆成密语。”故四十年间，士大夫闻其风而开发者众矣。庭坚，宿承记莂堪任大法，道眼未圆，来瞻宰堵，实深安仰之叹，乃勒坚珉敬颂遗美。《塔铭》 
　　
　　宏智觉禅师，隰州人。未游方时，预梦天童之境。尝纪之曰：“松径森森窈窕门，到时微月正黄昏。建炎间谢事长，访真歇宝陀岩。”及到天童宛如昔梦。寻为州府敦请住山，师固辞。后为衲子肩至法坐，由是黾勉而受。居山三十年，传法之外百具鼎新。常安千余众，而斋厨丰衍甲於诸剎，衲子得以安然办道。师尝为众行乞，吴越人笃信其化，金帛之施不求而至。师谓诸檀曰：“化汝布施，令破悭心，毋专施於我。”后有小寺僧来，却愿施之，或见废寺窘乏及穷民老弱辈，即出衣资施令欢喜。师未尝储积，用尽为度。尔有隰州僧哲魁者，孤硬人也。潜迹坐下，不言乡所，经十余载始知宏智乡人。宏智闻欣然访曰：“父母之邦，何太绝物乎。”智欲招至方丈，魁谢曰：“己事尚未办，岂暇讲乡礼邪。”即曳杖而去，人莫能挽，径往宝陀真歇故居，禅宴月余日，临终召众说法而逝，阇维舍利无数。《雪窗志其事》 
　　
　　驱阳文忠公，游嵩山，放意而往。至一古寺，风物萧然，有老僧阅经自若。公与语，不甚顾。公问曰：“古之高僧，临死生之际类皆谈笑脱去，何道致之？”僧曰：“定慧力。”公曰：“今寂寞无有何哉？”僧曰：“古人念念在定，临终那得散。今人念念在散，临终安得定。”文忠叹服之。《林间录》 
　　
　　冯济川居士，施藏经愿文，其略曰：“予之施经，一事而具二施。何故？以财赎经是谓财施，以经传法是谓法施。按佛所说，财施后世当得天上人间福德之报，法施当得世智辩聪盖众之报。当知此二报皆是轮回之因，苦报之本。我今发愿：愿回此二报，临命终时，庄严往生极乐世界，莲华为胎，见佛闻法，悟无生忍，登不退阶，入菩萨位。还来十方界内，五浊世中，普见其身而作佛事。以今日财法二施之因，如观音大士具大慈悲，游戏五道，随类化形，说诸妙法，永离苦道，令得智慧，普与众生，悉得成佛。乃予施经之愿也。”《舍经碑》 
　　
　　北峰印法师，戒睡曰：“佛法欲灭而调养幻身，然此臭身终为灰土。苟因树立以致死，不亦大丈夫。”又曰：“说得过人，不济得事，须是行得过人。若自己分上一点用不着，虽记得千经万论如阿难，亦何足贵。”又曰：“尝与见识人，论住持兴显寺门法，曰：‘不出勤奉香火，常住洁白，将众人事。’”予深喜此说尽理。若无识人论，则污下趋俗，失本色人体矣。《自行录》 
　　
　　资寿总禅师，苏氏，元佑间丞相孙女。年十五懵不知禅之所谓，唯疑人之处世，生则不知来处，死则不知去相，於是敛念。忽有所省，自不以为异，意其为最灵者靡不如是，亦未尝以语人。及勉从庭闱之命，归西徐许寿源。无几何而深厌世相，斋洁自如，且欲高蹈方外，抗志慕古。遂谒荐严圆禅师。 
　　圆曰：“闺门淑质，何预大丈夫事邪？” 
　　总曰：“佛法分男女等相乎？” 
　　圆诘之曰：“如何是佛？” 
　　“即心是佛。” 
　　“汝作么生？” 
　　总曰：“久响老师，犹作者个语话。” 
　　圆曰：“德山入门便棒聻。” 
　　总曰：“老师若行此令，不虚受人天供养。” 
　　圆曰：“未在。” 
　　总以手拍香台一下。 
　　圆曰：“有香台，从汝拍。无则如何？” 
　　总便出。 
　　圆呼曰：“汝见甚么道理，便与么？” 
　　总回首曰：“了了见无一物。” 
　　圆曰：“者个是永嘉底。” 
　　总曰：“借他出气又何不可？” 
　　圆曰：“真师子儿。” 
　　时真歇禅师，庵於宜兴，师径造焉。真歇端坐绳床，总才入门，真歇曰：“是凡是圣？” 
　　总曰：“顶门眼何在？” 
　　曰：“觌面相呈事若何？” 
　　总提起坐具。 
　　歇曰：“不问者个？” 
　　总曰：“蹉过了也。” 
　　歇便喝。 
　　总亦喝。 
　　总於江淅诸名宿参扣殆徧，从寿源守官嘉禾，唯未见妙喜为念。适妙喜，俱冯济川舟御氐城，总闻之往礼敬而已。妙喜谓济川曰：“适来道人，却曾见神见鬼来。但未遇炉鞴煅炼，恰如万斛舟，在绝潢断港中，未能转动尔。”冯轩渠曰：“谈何容易邪。”妙喜曰：“他若回头，定须别。”翌日寿源命喜说法，喜顾众曰：“今此间，却有个有见处人。山僧验人如掌关吏，才见其来,便知有无税物。”及下坐，总遂求道号，喜以“无着”名之。明年,闻径山法席盛，即往度夏。一夕宴坐忽有契悟，颂曰：“蓦然撞着鼻头，伎俩冰消瓦解。达磨何必西来，二祖枉施三拜。更问如何若何，一队草贼大败。”喜复之曰：“汝既悟活祖师意，一刀两断直下了。临机一一任天真，世出世间无剩少。我作此偈为证明，四圣六凡尽惊扰。休惊扰，碧眼胡儿犹未晓。” 
　　总因入室，喜问曰：“适来者僧祇对，汝且道老僧何故不肯他？” 
　　曰：“争怪得妙总。” 
　　喜举竹篦云：“汝唤者个作甚么？” 
　　总曰：“苍天，苍天。” 
　　喜便打。 
　　总曰：“和尚他后错打人去在。” 
　　喜曰：“打得着便休，管甚错不错。” 
　　总曰：“专为流通。” 
　　总一日礼辞旋里，喜曰：“汝下山去，有人问此间法道，如何祇对？” 
　　总曰：“未到径山不妨疑着。” 
　　喜曰：“到后如何？” 
　　总曰：“依旧孟春犹寒。” 
　　喜曰：“恁么祇对，岂不钝置径山。” 
　　总掩耳而出。 
　　由是一众歆艳，无着之名，大着于世。晦藏既久，遂服方袍。师年德虽重,持律甚严，苦节自砺,有前辈典刑。太守张安国,以师道望，命出世资寿，未几求谢，事归老家墅焉。《投机传》 
　　
　　道昙法师，常州人。於禅定中，得慈忍三昧。有猿鸟常供花果，乃为受戒说法而去。至夜，施鬼神食时祝之曰：“食吾食，受吾法，同为法侣。”年九十余而四方师事，受法者皆新学少年。师凡阅经，炷香九礼，趺坐良久，然后开帙。常训诸徒曰：“夫窥圣教，意在明宗。若不端己虚心，争到如来境界，诚匪小缘，莫生容易。”《孙仲益碑》 
　　
　　郭道人，世为铁工。常参景德忠禅师，忠曰：“汝但去其所重，扣己而参，无有不办。”忠一日上堂，举“善恶如浮云，起灭俱无处”，郭於言下，忽然心开，自是出语异常。及卒别亲故，趺坐说偈曰：“六十三年打铁，日夜扇[打-丁+彭]不歇。今朝放下铁锤，红炉变成白雪。”《类说》 
　　
　　伊庵权禅师，临安昌化祁氏子。幼庄重嶷然如成人，十四得度，通内外学。依无庵全禅师，用工甚锐，至晚必垂泪曰：“今日又只么空过，未知来日工夫如何？”师在众不与人交一词，毅然自处，人莫能亲踈之，尝夜坐达旦。行粥者至忘展钵，邻人以手触之，师感悟。为偈曰：“黑漆昆仑把钓竿，古帆高挂下惊湍。芦花影里弄明月，引得盲龟上钓舡。无庵喜以为类己，乾道间出应万年。”宿学老师见其威仪，听其举扬，皆拱手心醉。内外万指井井然，如入官府。师所至行道，与众同其劳。尚书尤公袤曰：“住持者安坐演法，何至躬头陁行邪？”师曰：“不然。末法比丘，增上骄慢。未得谓得，便欲自恣。我以身帅尚恐不从，况敢自逸乎？近世言禅林标准者，必以师为称首也。”《行状》 
　　
　　东山渊禅师，业履端洁，闻于丛林。自东山迁至五峰，见火箸与东山所用者无异，遂诘其奴曰：“莫是东山方丈物乎？”奴曰：“然。彼此常住,无利害,故将至之.”渊诫之曰：“汝辈无知，安识因果，有互用之罪。”急令送还。《怡云录》 
　　
　　别峰印禅师，住雪窦日，有小师诉头首之过。峰厉声怒曰：“汝是我小师，包含上下则可，反来说人过恶邪，置之左右必败吾事。”遂杖逐之，闻者叹曰：“何其明也！”《少云杂记》 
　　
　　淳禅师，剑州人。出世丹霞，宏智为侍者。在寮中与僧征诘公案，宏智不觉大笑。适丹霞过门，至夜参问云：“汝早来大笑何谓？”答曰：“因诘僧话，渠答太粗生，所以发笑。”淳曰：“是即是。汝笑者一声，失了多少好事。不见道，暂时不在如同死人。”宏智敬拜服膺，后虽在暗室，未尝敢忽。《雪窗记》 
　　
　　成都昭觉祖首坐，久参圆悟。因入室问“即心是佛”，从此有省，圆悟命分坐。一日为众入室问：“禅者曰：生死到来如何回避？僧无对，祖掷下拂子，奄然而逝，众皆愕眙。亟以闻悟。”悟至呼曰：“祖首坐。”祖复开目。悟曰：“抖擞精神透关去。”祖复点头，竟尔长寝。《东林颜屯庵记其事》 
　　
　　韩退之曰：“且愈不助释氏而排之者，其亦有说。至於欧阳永叔曰：佛法为中国患千余岁。世之卓然不惑而有力者，莫不欲去之。已尝去矣而复大集，攻之暂破而愈坚，扑之未灭而愈炽，遂至於无可奈何。二皆欲壮其儒道，虽排之破之，实激扬吾释氏之道，何害之有。”《公论》 
　　
　　舒王，问佛慧泉禅师曰：“禅家所谓世尊拈花，出自何典？”泉云：“藏经所不载。”王云：“顷在翰苑，偶见《大梵王问佛决疑经》三卷，因阅之，经中所载甚详。梵王至灵山会上，以金色波罗花献佛，舍身为床坐，请佛为群生说法。世尊登坐拈花示众，人天百万悉皆罔措，独迦叶破颜微笑。世尊云：吾有正法眼藏涅盘妙心，分付摩诃迦叶。”泉叹其博究。《梅溪集》 
　　
　　秦国夫人计氏法真，因寡处，屏去纷华，蔬食弊衣，习有为法，於禅宗未有趋向。因径山大慧遣谦禅者，致问其子魏公浚公，留谦以祖道诱其母。真一日问谦曰：“径山和尚，寻常如何为人？”谦曰：“和尚只教人看——狗子无佛性。只是不得下语，不得思量卜度。只举——狗子还有佛性也无，州云无。只恁么教人看。”真遂谛信，以狗子话昼夜参究，坐至中夜，俄有契。连作数偈，呈於大慧。其后云：“终日看经文，如逢旧识人。莫言频有碍，一举一回新。”《语录》 
　　
　　神光者，磁州人，旷达之士也。居伊洛，博览群书，善谈玄理，每叹曰：“孔老之教，礼术风规，经论之诠，未尽妙理。”近闻达磨大士，住止少林，至人不遥，当造玄境，光乃往彼，晨夕参承。大士唯端坐面墙，莫闻师诲。光自惟曰：“昔人求道，敲骨取髓，舍身求偈。古尚若此，我又何人。”其年十二月九日夜大雪，光立于庭中，迟明积雪过膝。师悯而问曰：“汝立雪中，当求何事？”光悲泪曰：“惟愿慈悲，开甘露门广度群品。”师曰：“诸佛无上妙道，积劫勤求，难行能行，难忍能忍。汝岂以小德小智轻心慢心，欲觊真乘乎？”光闻师诲，潜取利刀，自断左臂置于师前。师知是法器，乃曰：“诸佛最初求道，为法忘躯。汝今断臂吾前，求亦可在。”因与易名曰“慧可”。光曰：“诸佛法印，可得闻乎？”师曰：“诸佛法印，匪从人得。”光曰：“我心未安，乞师安心？”师曰：“将心来，与汝安。”光曰：“觅心了不可得。”师曰：“与汝安心竟！”光即契悟。《传灯》 
　　
　　永明寿禅师，先丹阳人。父王氏，因縻兵宼归吴越为先锋，遂居钱塘。师生有异才，及周，父母有诤，人谏不从，辄於高榻奋身于地，二亲惊惧抱泣而息诤。长为儒生，年三十四往龙册寺出家受具。后苦行自砺，唯一食，朝供众僧夜习禅法。寻往台之天柱峰，九旬习定，有尺鴳巢于衣裓。暨谒韶国师，一见深器之，密授玄旨，仍谓师曰：“汝与元师有缘，他日大兴佛事。”初住明之资圣，至建隆元年忠懿王请居灵隐新寺，为第一世。明年请居永明道场，众盈二千，皆头陁上行，愿为僧者。师即奏王，与度牒剃染。因僧问：“如何是永明旨？”师示偈曰：“欲识永明旨，西湖一湖水。日出光明生，风来波浪起。”又僧问：“学人久在永明，为甚不会永明家风？”师曰：“不会处会取。”僧云：“不会处如何会？”师曰：“牛胎生象子，碧海起红尘。”开宝七年，谢事归华顶峰。颂曰：“渴饮半掬水，饥餐一口松。胸中无一事，高卧白云峰。”偶读《华严》至“若诸菩萨，不发大愿是菩萨魔事”，遂撰《大乘悲智愿文》。代为群迷日发一徧。在国清修忏，至中夜旋绕次，见普贤像前供养莲华，忽然在手。从是一生散华供养，感观音大士以甘露灌口，获大辩才，着《宗镜》一百卷。寂音曰：“切尝深观之，其出入驰骛於方等契经者，六十本；参错通贯此方异域圣贤之论者，三百家。领略天台贤首，而深谈唯识。率折三宗之异义，而要归於一源。故其横生疑难，则钓深赜远；剖发幽翳，则挥扫偏邪。其文光明玲珑，纵横放肆。所以开晓自心，成佛之宗，而明告西来无传之的意也。”禅师既寂，丛林多不知名。熙宁中圆照禅师始出之，普告大众曰：“昔菩萨晦无师智自然智，而专用众智。命诸宗讲师自相攻难，独持心宗之权衡以准平其义，使之折中。精妙之至，可以镜心。”於是衲子争传诵之。元佑间，宝觉禅师年腊虽高，犹手不释卷，曰：“吾恨见此书晚矣。平生所未见之文，功力所不及之义，备聚其中。”因撮其要处，为三卷，谓之《冥枢会要》，世盛传焉。后世无是二大老，丛林无所宗尚，旧学者日以慵墯，绝口不言，晚至者日以窒塞，游谈无根而已。何从知其书，讲味其义哉？脱有知之者，亦不以为意。不过以谓祖师“教外别传不立文字”之法，岂当复刺首文字中耶。彼独不思，达磨已前，马鸣龙树亦祖师也，而造论则兼百本契经之义，泛观则借读龙宫之书。后达磨而兴者，观音大寂百丈黄檗亦祖师也。然皆三藏精微，该练诸宗。今其语具在，可取而观之。何独达磨之言乎？圣世逾远，众生根劣，趣虑褊短，道学苟简。其所从事，欲安坐而成，譬如农夫墯於耕耘，垂涎仰食，为可笑也。师尝愿曰：“普愿十方学士，一切后贤，道富身贫，情踈智密，阐扬佛祖心宗，开凿人天眼目。”《实录等》 
　　
　　人天宝鉴《终》 
　　
　　
　　 
　　
　　古之人，以修心为要。心之正，行毋越思。言斯鸣道，使夫后进其可师模，有何禅、教、律、儒、释、道之异也。盖至公，则天下共之。四明禅者秀公，笃志于此。履历丛林，玄机综览，随所闻见集成此书，辟人天眼目，因以《宝监》名焉。走大圆觉，求之刊行。非独发明先辈幽德潜光，将与同志力追此道。予嘉其说，遂跋其后云。 
　　时绍定庚寅自恣前一日 古岑比丘师赞书于万寿归云堂 
　　
　　 
　　
　　秀书记集古成书，曰《人天宝鉴》。请着语，遂下一转云：先德情知已厚颜，那堪落井更攀栏。本来一点明如日，胡汉何曾自照看。 
　　绍定庚寅中秋住灵隐妙堪书 
　　
