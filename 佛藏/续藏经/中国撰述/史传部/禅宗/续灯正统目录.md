续藏经   续灯正统目录
　清 性统编集

 续灯正统序

　　盖闻。普陀之胜无穷也。去四明虽云才数百里。然大洋当其前。西望外国。三韩诸山若在杳冥。北接蓬莱。其东则高丽日本。苍茫云霭间。当海涛盛壮排空触岸之时。风与水相搏。咫尺不能辨。而鱼龙变怪。俄顷百出。及天地开阴夜。起踞高顶。视日初出。滉漾巨浸。中海尽赤。已而跳踊出天。末光射水。犹吞吐久之。余素疑所闻。亟欲往一观其奇。意名山大海。灵异所出没。必有恢奇之人深潜。好学之士出乎其间。而往来祷祈者。率商贾竖子。无文士可与语。即求诸方外禅栖释衲之伦。亦绝不可得。余益疑之。别庵禅师。本蜀人。故高峰法嗣。自蜀来浙。礼径山。访天童。遂住锡普陀。今年谒余武林。出其所着续灯正统。问序於余。余观其条析世系。南能北秀。派别宗分。殆合五灯为一。岂维摩法所谓无尽灯者耶。虽然薪尽则火传。然必有最初之一薪。今自别公溯大慧。得十有七世。大慧至达磨。当得几世耶。由达磨以上至於释迦。为二十八祖。乃释迦未生前一劫。必有一佛。凡更七劫。而得七佛。即又当几何世耶。别公深潜好学。必能为余述之。余又闻。达磨自西浮海。至金陵。倡其教於中国。今别公乃复从中国。振宗风於海外。岂恢奇之至。将偕普陀大士。隐现山海。俾人世终莫可得见耶。他日登四明山。望洛伽。数百里外。有光气烛天。与日光争辉耀者。必是书所在也。于是乎序。
　　康熙丁丑秋七月。
　　赐进士第。
　　诰授光禄大夫兵部左侍郎前巡抚贵州兼理湖北川东等处地方提督军务都察院右副都御史加四级法末海宁杨雍建拜撰。

 序

　　先圣有云。西方有大圣人焉。不治而不乱。不言而自化。自达磨传其道入东土。其为道也。不立文字。教外别传。明心见性。了生脱死。予初探其门庭。竟无所得。且于履践。毫不相应。然遇出世弘道之士。擎拳竖指。棒喝交驰。一语一默间。俨若过屠门。不能禁其大嚼也。壬申春。泛南海。登普陀。得晤别庵和尚。与语连日。知为大慧十七世孙也。赠额而还。次年和尚以所集续灯正统。征序于予。予既不能窥其门庭。又安敢于和尚前作诳语哉。然细详是编。以南宋为始。要归于今日。补集五灯之未备。是之谓续灯也。以济洞分列。各清其授受。表彰二桂之昌荣。是之谓正统也。灯续而统正。将见灯灯不灭。千载流光。直使人人明心见性。了生脱死。所谓不治而不乱。不言而自化。其在斯欤。其在斯欤。
　　时。
　　康熙癸酉春二月慈溪法弟姜宸英拜撰。

 序

　　瞿昙老子。受然灯记莂。为禅灯之始祖。厥后祖祖相传。灯灯相续。其统不乱。虽其间有垂手入廛者。有孤峰独宿者。有兼擅化权者。有单提正令者。其报缘不同。其正统则一也。或有化行於东南。而不行於西北。或有化行於西北。而不行於东南。皆本於报缘耳。咸出自正统也。径山之下。有聚云庆忠高峰诸和尚。相继重振临济之道於西蜀。别庵和尚嗣高峰老人。西来江浙。扫祖塔於径山。据师位於普陀。而於钳锤狮象之余。志存表彰世系。将济宗。先自曹溪十六世径山编起。至曹溪三十一世止。次自曹溪十六世虎丘编起。至曹溪三十五世止。复将洞宗。自曹溪十六世雪窦编起。至曹溪三十七世止。又收未详法嗣及补遗。共四十二卷。名之曰续灯正统。其心公。其识远。其才全。真可与传灯会元诸录。并行於天下后世矣。后之读斯编者。忽然筑着磕着。洞见古人心肝五脏。未必无其人也。余与和尚。忝属同门。颓龄之际。获见是书。喜不自胜。而为之序。
　　时。
　　康熙壬申夏五上澣奉直大夫商州牧前知新宁栾城两县事同门法弟嘉禾沈廷劢克斋氏拜撰。

 续灯正统序

　　释氏之有灯录。亦犹儒家之有通鉴也。自尧舜禹汤文武。以至历代人君经国治民之政事。皆载於通鉴之中。自释迦东西诸祖。以至历代禅师明心悟道之机缘。皆载於灯录之内。然精一执中。建中建极。帝王之所相传也。是经国治民。何尝不本於心哉。未出母胎。度人已毕。经论之所称赞也。是明心悟道。何尝不利於生哉。别庵和尚承嗣高峰。乃大慧十七世孙也。丙寅岁。自西蜀来江浙。扫祖塔於径山。寄杖锡於天童。余与提台陈公。暨合郡诸先生。同请主持普陀镇海禅寺。宗风丕振。道誉遍闻。名山藉以益着矣。壬申秋。以所编续灯正统。索序於余。其曰正统。可知其所编不苟也。余展阅数四。方识径山虎丘之下诸禅师。如是明心。如是悟道。如是接物利生。与吾儒致知诚意正心修身齐家治国平天下。何以异哉。盖和尚妙龄开法。乃有余力。编集续灯。表扬正统。岂非再来人乎。虽然如是。中峰禅师有云。未生佛祖。早传此灯。又作么生。请和尚下一转语　　时。
　　康熙壬申桂月。
　　赐进士出身文林郎。
　　予告养亲兵科给事中加七级法弟屠粹忠顿首撰。

 自序

　　世尊说法四十九年。末为迦叶看破。达磨西来十万余里。终被神光得髓。三传而信心铭出。六传而坛经行。皆以阐发三藏十二部之幽微。人以法显。法以人传。虽曰不立文字。究亦何尝离文字哉。继后二桂腾芳。五灯续焰。杀活齐施。纵擒并用。有权有实。双放双收。立宾立主。行棒行喝。所谓痛快谨严高古细密简明。发於开示。则有上堂小参。形於煅炼。则有示众普说。见诸着述。则有偈颂着拈别代征评。曲尽旨趣。显者微之。幽者阐之。即半言只字。具大关键。积卷浩繁。汗牛充栋。欹欤盛矣。运会相继。隆替不常。历宋季元明四五百年间。或时际迍邅。或地阻南北。行道之士。囿於偏都小邑。经世之言。没於荒烟蔓草。人几沦丧。法亦式微。犹幸道不终泯。理有来复。山边水边。尚有一个半个。丝系九鼎。任荷千钧。宗风赖以不坠也。延至明季隆庆万历间。如虎丘十八世。有龙池。得法於善果。维时正统尚丝悬也。后得天童磬山。其道大振。又十八世。有南明。得法於车溪。维时正统亦丝悬也。后得鸳湖。其道大振。如雪窦十九世。有廪山。得法於宗镜。维时正统亦丝悬也。后得寿昌。其道大振。又二十世。有大觉。得法於少室。维时正统亦丝悬也。后得云门。其道大振。如大慧十三世。有朝阳。得法於秦岭。维时正统亦丝悬也。后得聚云。其道大振。一时法社。星列云布。互相激扬。不但荷包衲子。专趋向上。即朝臣硕士。亦知问道征心。况值昭代鼎兴。世祖章皇帝。征书四出。崇重法门。当今圣主。巡幸通都。大旌名剎。赐云林额於灵隐。问栢树话於夹山。信宿玄墓。再游虎丘。登报恩之塔。步昭庆之坛。赐帑勅建金山普陀之梵宇。华宫沙门诏见。征问玄旨。单传之道。於兹益着。荷担斯道者。无时不以提持后学。开凿人天为己任。广行着述。积卷浩繁。又不啻汗牛充栋矣。但前辈录多单本。或塔铭传记。残碑断简中。存十一干千百。诸方各阐己宗为急务。或拣收失於刻。或博采流於滥。予因不辞固陋。会辑是编。惟冀后之来者。览是编而有补焉。试观南宋大慧虎丘定庵诸祖。大振临济曹洞。凡子若孙。以一传百。类皆奉诏说法。承旨开堂。生有封。死有谥。帝王重法。何其隆也。然盛极而衰。其弊至於市源流。卖虚声。倚权附势。称杨称郑。势固然也。实人致之。迨明季乘愿扶危者。若龙池南明大觉廪山朝阳诸师出。参寻诸方。退守林泉。不务衒鬻。不博名高。輙计数十年。不轻见人。所接类皆铜头铁额。克振家声。若天童磬山鸳湖云门寿昌聚云诸师。地隔千里。实同一心。名山大剎。竖帜相望。衰极而盛。时固然也。亦人为之。然今盛矣。予於此又不无履霜之惧。妄操着述之权。非得已也。其庶几藉法以显人。因人以传法耳。
　　康熙辛未岁夏五月下浣西蜀高梁嗣祖沙门性统题於普陀之正续堂。

　　凡例

　　传灯录。始於宋景德道原禅师。继则李遵勖居士集广灯。佛国白禅师成续灯。晦翁明禅师作联灯。雷庵受禅师着普灯。五灯盛行。其考详。其词博矣。大川济禅师。乃辑之为五灯会元。上自迦文。下及大鉴十八世。考精论确。无遗议者。慨自明中叶。法运中衰。语多遗失。虽大报恩刻有续传灯。南石秀禅师有增集。奈考世不广。近代灯录迭出。曰补灯。曰续略。曰缵续。曰存稿。曰大统。曰宝积。缵述去取。各有所尚。是编特搜群集。会为大成。与广润僧宝传。互相发明。曰续灯。仍旧名也。曰正统。昭法系也。　　派别支殊。渊源则一。纪世总标大鉴。千百世分门之渐。自可永杜。　　大鉴十六世。至十八世。已载会元。兹复从十六世起者。以济下儿孙。俱出大慧虎丘。亦犹上之南岳青原也。表其所自。且以补会元之未备。　　大慧虎丘。同出临济。从而分列。盖依平阳弘觉禅师禅灯世谱。且二师传嗣。延促不同。不能齐於一世而止也。至於昭穆。并如会元世谱。不敢涉私。　　源流各有嫡出。惟嫡子孙。奉嫡宗祖。非他人可以妄冒者。如虎丘源流中。海舟普慈永慈之悞。已考定於存稿宝积僧宝诸集中。兹仍其旧。　　曹洞丹霞下五代。大统删出。以鹿门觉。即净因觉。直接芙蓉楷。常考南石秀禅师增集续传灯。与大统无异。编稿已定。适得鼓山为霖沛禅师源流辨谬。甚言大统并增集之悞。因列如远门。续略亦曰。他家自有儿孙在。　　宗师语句。法眼所存。即一言半句。可续正宗。其上堂小参。偈颂机语。悉采诸家成集。述而不作。　　着述固为流通宗眼。然存人为最。其有未得语句者。亦载於目录中。俟后有志搜罗之士。庶得因名增补也。　　有嗣无录者。注曰不列章次。嗣不可考者。注曰无传。凡郡县山寺称呼。俱遵近代。免翻阅者犹豫。　　济宗自大鉴十六世大慧起。至大鉴三十一世止。大鉴十六世虎丘起。至大鉴三十五世止。洞宗自大鉴十六世起。至大鉴三十七世止。计卷四十二。计册十。未详法嗣。附於卷末。

　　 

　　续灯正统目录
　　续灯正统目录(终)

