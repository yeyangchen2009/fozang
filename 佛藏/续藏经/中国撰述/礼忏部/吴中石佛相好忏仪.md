续藏经   吴中石佛相好忏仪
　明 传灯集


　　 

　　礼吴中石佛起止仪式

　　　　天台山幽溪沙门　传灯　集
　　一切恭敬
　　一心顶礼十方常住三宝(一拜已。互跪烧香散华)。
　　愿此香华云　　徧满十方界　　无边佛土中　　无量香庄严　　具足菩萨道　　成就如来香
　　(辍唱想云。我此香华徧十方至同入无生证佛智。想已唱云)。
　　供养已一切恭敬(一拜互跪赞云)。
　　佛面犹如净满月　　亦如千日放光明　　目净修广若青莲　　齿白齐密犹珂雪　　佛德无边如大海　　无限妙宝积其中　　智慧德水镇常盈　　百千胜定咸充满　　足下轮相皆严饰　　軗辋千辐悉齐平　　手足缦网徧庄严　　犹如鹅王相具足　　佛身晃耀等金山　　清净殊特无端匹　　亦如妙高功德满　　故我稽首佛山王　　相好如空不可测　　逾於千日放光明　　皆如焰幻不思议　　故我稽首心无着
　　(赞已。重烧香然。彼礼诸相好)。
足下安平如奁底足下千辐轮相手足指长胜余人手足柔软胜余身分手足指合缦网胜余人足跟具足满好足趺高好跟相称一心顶礼过去维卫佛迦叶佛手足满手足如意手文明直手文长手文不断手足赤白如莲华色踝不现爪如赤铜色薄而细滑指长纤圆指文藏覆脉深不现手足软净滑泽手足有德相如伊尼延鹿王腨纤好膝骨坚着圆好立手摩膝脐深圆好一心顶礼过去维卫佛迦叶佛脐不出腹不现其腹细孔门相具身纵广等身坚实如那罗延骨际如钩锁身上如师子王身清净身柔软身不曲身润泽身自持不逶迤身满足身不倾动身持重其身大其身长一心顶礼过去维卫佛迦叶佛身端直肩圆好一一毛孔青色柔软毛上向毛红色毛软净皮肤薄细滑不受尘水(不停蚊蚋)两足下两手两肩项中(七处满)两腋下满毛孔出香气颊车如师子唇色如频婆果四十齿具足齿白齐密而根深四牙最白而大四牙白利舌薄覆面至发际一心顶礼过去维卫佛迦叶佛舌色赤舌薄广随众生音声不增不减说法不着随众生语言说法发音报众声次第有因缘说法咽中津液得味中上味口出无上香一切声分具足梵音深远如迦陵频迦声随众生意和悦与语面不长丈正容白不挠色面具满足面广姝好面净满如月一心顶礼过去维卫佛迦叶佛鼻高孔不现眼色如金精眼睫如牛王广长眼平等视众生不轻众生眉如初月绀琉璃色眉间白毫如兜罗绵耳轮辐相埵成头如摩陀那果发长好发不好发旋乱发色青珠顶肉髻成无见顶相身光面各一丈一心顶礼过去维卫佛迦叶佛四边光各一丈光照身而行行时足去地四寸而印文现威仪如师子进止如象王行法如鹅王身一时回如象王容仪备足容仪满足住处安无能动者威振一切一切乐观一心顶礼过去维卫佛迦叶佛一切众生不能尽观相观无厌足一切恶心众生见者和悦八万四千相好光明
　　(礼已。重烧香。忏悔发愿云)。
　　至心忏悔。我弟子(某甲)。与法界一切众生。现前一念。清净本然。具无量相好光明。一切神通自在。良由真如妙性。不变随缘。成六尺蕞尔之身。弃百千澄清大海。聚缘内摇。趣外奔逸。纵身口意。起贪嗔痴。身三口四。而无恶不为。五逆七遮。而无罪不造。竖穷九世。横遍六根。开八万四千尘劳之门。备八万四千烦恼之法。自顶至足。何处有功德丛林。由外及中。无非是罪恶园薮。业因不忒。果报无差。缘薄善而暂往人天。因重愆而终归恶道。不重佛性。埋没己灵。妄来妄往。而徒费精神。浪死虚生。而毫无利益。然以罪无自性。其体本空。既不变以随缘。故随缘而不变悟之成性。固不涉於阶差。起以成修。要必托乎尊胜。普贤十行。礼敬为先。净土五门。忏悔为最。恭闻维卫善逝迦叶如来。一性圆成於[旲/(衣-〦+旦)]劫。三身普覆於十方。示灭度非灭度。石像由南海而浮来。非神通现神通。宝钵自西天而泛至。故知像性即佛。量等虚空。三身宛然。四德无减。归依者福增无量。忏悔者罪灭河沙。故竭愚诚。向二尊而顶礼。五体投地。接两足以翘勤。达能礼所礼。其性虚通。感之应之。不可思议。如帝网之千珠。瑶天之万目。光光交映。彼波互融。对八万四千相好之尊。设八万四千至诚之礼。寂灭八万四千烦恼。成就八万四千度门。惟愿神通显示。威德冥加。使戒定慧。清净以无瑕。闻思修。精进而不退。念念无违法性。尘尘皆见寂光。即此凡夫之身。堪作菩提之器。众生无边誓愿度。烦恼无数誓愿断。法门无量誓愿学。佛道无上誓愿成。愿命终时神不乱。正念直往生安养。面奉弥陀值众圣。修行十地胜常乐。忏悔发愿已。一心归命顶礼。
　　(起身一拜。重烧香。散华如法。旋绕)。
　　南无十方佛　　南无十方法　　南无十方僧　　南无维卫佛　　南无迦叶佛　　南无诸尊(菩萨摩诃萨)
　　(或三徧或七遍。旋毕。至佛前。三自归依)。
　　自归於佛。当愿众生。体解大道。发无上心。　　自归於法。当愿众生。深入经藏。智慧如海。　　自归於僧。当愿众生。统理大众。一切无碍。　　和南圣众

　　礼吴中石佛起止仪式(终)

