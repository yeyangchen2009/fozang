续藏经   摩诃止观义例科
　宋 从义排
　　 

　　止观义例科

　　【科】止观义例
　　【科】天台沙门　湛然　述
　　第一所传部别例　　第二所依正教例　　第三文义消释例　　第四大章总别例　　第五心境释疑例　　第六解行相资例　　第七喻疑显正例(有题云破迷者请改)

　　【科】○第一所传部别例者

　　【科】总指一部以为圆顿佛乘正行之大体也。
　　【科】大意文初虽有数处三止观结但泛尔借名结义非谓即为三种行相以大意中文略意广故用三一收束结撮。
　　【科】应知部内意唯在顿。
　　【科】故序中云大意在一顿。
　　【科】以略冠广不可差殊。
　　【科】又示处中云圆顿文者如玉泉寺所记。
　　【科】下文虽有四教八教思议不思议相待绝待皆为显於圆顿一实。
　　【科】故大车文中以思议相待等而为仆从实相妙理以为车体无漏妙观以为白牛自余诸法皆庄严具。
　　【科】故知此部更无他趣。

　　【科】○第二所依正教例者

　　【科】散引诸文该乎一代。
　　【科】文体正意唯归二经一依法华本迹显实二依涅盘扶律显常以此二经同醍醐故。
　　【科】所以释名论待论绝乃至偏圆文中具引莲华三喻释名。
　　【科】显体具用光宅四一即是实相为行正体也。
　　【科】况诸境十乘皆以大车为喻。
　　【科】故生起十乘文末总称叹云积劫勤求道场证得身子三请法譬三说正在兹乎。
　　【科】是知四种三昧皆依实相实相是安乐之法四缘是安乐之行证实相已所获依报名为大果。
　　【科】起教只是为令众生开示悟入。
　　【科】旨归只是归於三轨妙法秘藏。
　　【科】所以始末皆依法华此即法华三昧之妙行也。
　　【科】次用涅盘者虽依法华咸归一实末代根钝若无扶。
　　【科】助则正行倾覆正助相添方能远运。
　　【科】佛化尚以涅盘为寿况末代修行非助不前。
　　【科】故扶律说常以显实相推功在彼故正用法华意显圆常即二经齐等。

　　【科】○第三文义消释例者

　　又更为二一者详究文义二者消释体势初又为二一者详究文义二者详究文相初为十例。
　　【科】一者引证通局如引法华部唯一实文叙昔教以为所开故部中之文有权有实若局证一实则唯引一实文若通证方便则兼引昔义如引法华证渐不定所引四味文之与部通局亦然。
　　【科】二者泛引流类谓引教证观等如引华严先照高山净名始坐佛树大经从牛出乳法华以异方便等以证三止观义故知教观渐等名同其义永异彼文判教今以类同是故借教用。
　　【科】三者借名申义谓借权名申於实义如引方等斥夺之名申今开权绝待之义引余三时类此可知於彼即是兼但对等於今即成开废会等。
　　【科】四者借喻转譬如猪揩金山等论喻忍等今借譬止等喻是世间物类而已随义转用何局本文如火一物诸经或时譬瞋譬智或用照用烧以形以性若体若用地水风等为喻亦然是故不应局文为定。
　　【科】五者傍引辨异如诸文用毗昙成实若证渐初及偏小等则但名义兼借如信法二行文初五阴之王数同时异时等但为辨异非借名义。
　　【科】六者开总出别如四悉五味三假二空本文义含开合义徧诸门诸教莫不咸然。
　　【科】七者引用宗要如引法华权实本迹般若加说共不共等方等弹斥神力不共等随引一句两句得彼文心若破若立不失部旨。
　　【科】八者引用儒道若破若立不违本宗略辨异同不在委细不以名似将为义同是故所引粗尔存略。
　　【科】九者借名略义如摄法中及识药等但借其名以示相状若更委释太成繁广略指上下准例可知。
　　【科】十者准例用义如教证二道本在别教今则通用乃分两意约证约说准望三观立三止等。
　　【科】二者详究文相亦为十例。
　　【科】一者随相开合如三观四教四悉五味谛缘度等一家立义文相皆然宽广无穷随事随理随法随名随行随证随自随他无不通用然须结撮勿使浮滥若不尔者征文靡托立行莫施若得今意存本文则浅深有则演义理则纵广无涯示一心则卷权归实泛从被物则开实出权立行仪则以智为道荡相者则纤毫不遗存诸教则因果历然显一理则始终无二。
　　【科】二者结示处所及立本文意如例余阴入在破徧文末竖破法徧有六处示妙妙境中明说教大体发心中则约圆斥徧安心中义开三种道品中不出念处通塞中元治能执次位中劝修五悔安忍无着但在进功若搜得宗源则诸文可识大纲既整网日易存。
　　【科】三者事理旁正如四三昧正为显理旁兼治重如十法界正示理具旁识浅深如识次位正为简滥旁为通经又诸文中一切皆以破古为旁意虽旁正文不可废。
　　【科】四者文偏意圆如以三止观结於诸文及五略中所用三教诸境十乘纵横偏小等三种止观皆缘实相等。
　　【科】五者广略有无如发心中显数则广而文相略后十法中文相则广而显数略修大行中事仪则广而十法略修正观中十法则广而事仪略后三大章大意中有广解中无十种境界正观中有四三昧无虽互略无义必通具。
　　【科】六者文行不同如十境十乘生起次第十禅浅深竖破法徧文虽次第行必随人十禅何必自浅阶深竖破元为显於不二或随竖次入何障於理自浅阶深妙观斯在。
　　【科】七者待绝前后若约教相必先待后绝若论道理待绝俱时。
　　【科】八者破会不同若依化仪必先破次会如先斥小后方会圆故方等般若广破偏小次至法华方会入实约人约行破会同时如照权了实照权名破了实名会是故今文为显理故不同玄文专在判教凡有释义破必居先故今偏圆借彼释名次第则别。
　　【科】九者行解不同如五略生起分别十章引证破古问答料简等多为生解若十法总别十境互发十禅离合十境发相专在於行是故先识方可造修。
　　【科】十者举例从略如道品摄法假中空例破余阴余使余品以例初品相续相待以例因成则细寻广意以申余文历法先思方不昧旨若十法成观但於阴入委识根由余九待发方可设观故九境中但分别境境下十观不细委分但随境转照非关广说。
　　【科】次消释体势又更为二一文体势二义体势初文体势亦为十例。
　　【科】一者法喻广略若法略喻广则展法文与喻相称不专守略法以拥喻文或法广喻略则攒法对喻或开喻对法如如意珠喻不思议境等或法别喻总如以大车喻於十法则开彼总喻以对十法若以善画胜堂为喻不须开对但略合而已若法喻俱总如以虚空喻於法界若法喻俱别则随文对消可以意得。
　　【科】二者法喻合三互有互无随宜设用存没适时。
　　【科】三者开合自他凡列章门有对自开合如五略对十广有对他开合如以十广对五重玄义有相摄开合如开上合下有义立开合如摄法等开六开四等不出自他因果及文四义二意唯在一文相若盈若缩多少适时后数必使至十从义则赊促随宜。
　　【科】四者注云云者若上文已具或余部广存重展成繁或广文非要若消释者须委的处所撮略指示若传写者有阙须填。
　　【科】五者破立存没如破古师及邪僻其义坏已不须更存纵存其名不用其义或小有不当则有去有取若破偏破小破已必立为成一家不思议理为逗一代不思议化等。
　　【科】六者长短不同若大小法相问答研核法喻对当章门开合则随文消释无俟远求如不思议境等及破法徧必观历初后寻求中间或结长就短或演短令长是故皆须远腾文势方可碎释碎释文显必融碎令全使文理通畅令一家行门归趣有在或总别二释则以总冠别别释义长则掣别归总。
　　【科】七者法喻隐显若法隐喻显则求喻意以消法若法显喻隐则求法意以消喻喻望於合显隐例然是则不失文旨上下相承。
　　【科】八者问答迷解若迷问而不迷答则求答意以设问若迷答而不迷问则研问文以成答或问从答生或孤然释妨或因答作并或从答设难或答顺於问或答违於问或答杜於问或答开问端。
　　【科】九者举例消文如六度之文或语势兼含应以教定之使六文一类若谛若缘诸法皆尔。
　　【科】十者以教定法皆随其教体以立义宗或名偏意圆从体以定。
　　【科】二者义体势亦为十例。
　　【科】一者部体本意凡欲释义先思部类如法华玄虽诸义之下皆立观心然文本意明五重玄义出诸教上则教正观旁托事兴观义立观心教中则以权实本迹为主常以五味八教以简於权并以世界尘数以简於迹若本迹交杂教味疏遗无以显於待绝二妙余味余部以类求之则可知矣若今止观纵用诸教意在十法以成妙观则观正教旁为显实理旁通诸教复为生信旁引诸经。
　　【科】二者观教同异既约法华应须八教教虽有八顿等四教是佛化仪藏等四教是佛化法依法起观观则有四渐既异别更加不定故观则有六开权显实会藏等三渐及不定元知圆极故佛本意唯佛乘是如今文随教虽复若八若四本意唯为成一佛乘。
　　【科】三者观门准则随机逗物虽立四门教法体度无生为首若消法相为成行解斥夺比决上下交映皆悉结撮归於一乘。
　　【科】四者会异考同若一切异名皆入一实名为通会如会随入悉止观异名等名为别会通别二会摄法罄尽则一家义势摄法无穷乃至法门亦具通别二会之意又如破徧度入名为通会当教当门名为别会言考同者如大小经论凡所立名部帙虽殊名相不别岂为名同令法一槩必以理简而使甄分如诸外人尚以大自在天立三身名岂此三名体同宗极故云不可寻通名而求别体故用相简之是以考同出异会异令同若异若同同入一极。
　　【科】五者以一例诸如教证二道及一心具法不同世人取着一念思议境立佛法界前明可思议后明不可思议等部内唯有一文说之以此一文而均上下使处处文义通彻昭然。
　　【科】六者名义通局如置毒譬经中唯譬五道不同佛性不变五味唯喻一代五时浓淡虽殊皆从牛出今文从义处处徧入或定不定或行或人或教或位或时或部不可壅义而守其名故用置毒则有两种醍醐杀人若用五味则有两种乳不等。
　　【科】七者开拓句法或四或六或三十六乃至百千随其文意应多应少皆使徧在一代教门一一皆令有名有义无得辄尔无义立名。
　　【科】八者束散前后凡诸宽文文中无结或障文势若逐意便或前结而后开或前散而后束所以释者先须捡括语意宽急所诣归宗使观行有在。
　　【科】九者行理交映理有权实行有亲疎亲正疎旁废权入实理无种种行有浅深说理则泯彼阶差谈行必积功方达以理融行以行综理诸位无滥方可免失岂可尚深偏求一句况以二十五法而为前导十乘十境以为正修故知行理相融方有所至故第五云照润导达交络莹饰一体二手更互揩摩。
　　【科】然义解者非消文时欲出文意必须出没开合先令妙境周圆依境立愿愿行相称正助无阙不失次位是则可以斥偏邪可以进圆行可以显异意可以立宗徒。
　　【科】若消文时先钩锁文势一道竖进次洮炼前后以显行相以一观境冠於下九以一弘誓通及诸行以一安心徧该始末破徧只是安心加行通塞只是上二细门以一道品调停阴入正助只是助开前四次位通为上之七门以除滥过安忍离爱上八功能入初住时转名十大良有以也。
　　【科】若不得意徒劳生起说行说理未足可师何者越次则伤文专文则损理。
　　【科】十者教观折摄教折摄者若权若实适时而用或摄权折实或叹实折权理事因果四门四悉随教随机约人约部若密若显若现若当为熟为种逆化顺化不出一折一摄意也。
　　【科】观折摄者观一境历一心或折为无常或融为理性宜治乐厌止观智断苦乐纵夺顺逆体析如是等相皆亦不出折摄二意。
　　【科】故此教观折摄二者以理观之使元意有在此四十条略知大槩余不尽者准此可知。

　　【科】○第四大章总别例者

　　【科】十章十境十乘离合同异立意等别。
　　【科】初十立大章言大章者准分别中十门不同具如大意与九而辨同异。
　　【科】初释大意既云五略对下即是广略二门。
　　【科】若尔亦可释名已去更开十章。
　　【科】如法华玄释十妙文。
　　【科】今此为对旨归非广非略文势便故故以大意共为十章。
　　【科】禅门亦尔。
　　【科】若欲开者则开显体出眼智教相则中间八章自离为十。
　　【科】如五重玄义亦是合於中八而为五章合摄法入体相中义当显体合方便正观果报共为一宗起教义当於用偏圆义当判教彼为释经此为成观故有少别尔。
　　【科】今存十数故离五为八更加初后则数整足。
　　【科】十境离合者。
　　【科】互发正意只有九双亦为成十数故加三障四魔一双故此十境若非三障即是四魔又十境者亦是为成十数故具示尔故下章安问云法若尘沙境何定十。
　　【科】今於十内若更合者二乘菩萨但合为一方便境则但有九若以烦恼入於六蔽习因相中则但有八若以烦恼及业并阴入境为三道境则但有七或依前八复以慢入烦恼境中亦但成七若以见慢入世禅摄则但有六又以病患入阴入摄则但有五四三者如四魔三障若但以发不发相对则但成二若但以一所观为言则但有一。
　　【科】开合虽尔今明发相气类不同是故为十。
　　【科】以阴对九阴非发得是故别立二乘菩萨虽同方便发心异故烦恼起重习因轻微展转互通故名为道此诸发得三皆现起慢与烦恼滥别禅中未必一向发见病虽是阴阴不必病病虽有障非业相现病虽有魔已属魔境二及三四发相颇分况但为一最为通漫是故随相必须开十。
　　【科】次明十乘立意者下文云横竖该罗十观具足今探文意总为五释一者总释二者别释三者横竖四句释四者附文来意法相释五者与他所立永异释。
　　【科】总别二释横竖四句具如记中。
　　【科】附文者十法生起又名为竖一一法中各含多意又名为横生起如文各有多意具如本文随义别释。
　　【科】今搜文意览略知广虽有小小多少不同今於十法各例为五故立斯十。
　　【科】妙境五者一为示三千在一念故二为示极理异后乘故三为欲开显思议境故四为利根者开悟理故五为下九法作所依故。
　　【科】发心五者一为解理者仍须愿故二为明发心摄法徧故三为欲辨异诸徧小故四为明中根发方悟故五为下八法作行始故。
　　【科】安心五者一为明有愿仍须行故二为辨中根难安故三为示法同随人异故四为示凡夫自他安故五为示开总出别安故。
　　【科】破法徧五者一为辨此门徧用慧故二随用一门横竖徧故三为初心者依教门故四示初心者依无生故五三谛圆融破方徧故此中五意后之三意别在今文前之二意通在初后。
　　【科】通塞五者一为示检校非一节故二为示横竖通仍塞故三为示一心仍有塞故四为示宝渚是所通故五兼消经文过五百故。
　　【科】道品五者一为示须用道品调故二为示调停异偏小故三为示念处是阴境故四为示道品摄诸行故五为示品后必有门故。
　　【科】正助五者一为重蔽者必须助故二为示事度能治蔽故三为示助道摄法徧故四为示正助合行相故五为示三教俱是助故。
　　【科】次位五者一为示妙位使不滥故二为示妙位德难思故三为示慕果令思齐故四为增上慢知非圣故五为逗众生宜乐者故。
　　【科】安忍五者一示内外障须安忍故二为斥鄙夫擅师位故三为示行者内外术故四为示先贤安忍轨故五为令策进相似位故。
　　【科】离爱五者一为令离於顶堕位故二为示大小乘顶堕别故三为示似爱非真爱故四为示功用异偏小故五为令策进入初住故。
　　【科】此一一五并以初文而为正意下四并是文中兼具若预了此五则对文可识。
　　【科】次明所立异於诸家及今学者读文昧旨不知所立唯顺圆融若不了之修习无分於中又二先总次别。
　　【科】所言总者略列十条一须知乘体无发无到二须知乘体通因通果三须知圆乘具於十法四须知大车唯喻十法五须知诸法皆具十乘六须知诸教门门具十七须知开显唯妙十法八须知简体与具度别九须知观心立十法义十须知白牛异黑牛故。
　　【科】所言别者於一一法各具四意纵有一两似前附文为欲辨异他所立故。
　　【科】妙境四者。
　　【科】一於无情境立佛乘故若无佛乘佛法身体为徧不徧亦不应云佛法身体同於无情及以不同是故应云法名不觉佛名为觉佛即是法法即是众岂可条然。
　　【科】二众生性德具三因故若无三因则缘了始有无常如何无常而立常果大经破外用别教意非此所论。
　　【科】三依正二报在一念故他人咸知一切唯识不知身土居乎一心故知心体即常寂光寂光诸土无二无别遮那之身与土相称法与报应一体无差。
　　【科】四佛本不断性恶法故性恶若断普现色身从何而立但使分得常住法身不动而动徧应身士具如观音玄文及第五记。
　　【科】发心四者。
　　【科】一发心先思所托之境如十种发心各四解不同乃至当分跨节不同。
　　【科】二念念具足四弘誓故以总冠别一一行愿从兹而立故知无作四谛只一念心为依此境徧於多念。
　　【科】三於一念心以辨能所以此能所悲己悲他他一念心生佛理等是故菩萨依斯起誓。
　　【科】四圆发仍须徧立徧破离能着已方契所依。
　　【科】安心四者。
　　【科】一圆顿止观据行仍开六十四番不立多番逗会不足。
　　【科】二一念止观须了能所定慧谛境诸行宛然所以离总出别别皆有总虽异而同虽同而异。
　　【科】三寂照相即初心可修他以用权在於极果初后不二其教徒施。
　　【科】四凡师为他仍须问彼同设一位未见益方纵转弄好异尚新而已随顺己见何关适他受者非机语见增长所以同宗枝派乖各理观既薄矛盾遂滋今家辨师先分凡圣六根净位尚曰凡流五品弟子理非真应问他设教依病立方四悉便宜二行互益何须固执终朝守株。
　　【科】破徧四者。
　　【科】一初无生心横竖虽徧复须后位六即竖穷若横若竖无不即理横门一一无不具竖及非横竖。
　　【科】二须知他门他门理等。
　　【科】三度入他门诸法无差若用一门诸门融入况涅盘释义佛藏示相棱伽释成地持对教咸随法相度入诸门又以一念心该冠两门高广大车不动而运。
　　【科】四入住应徧方名假偏及以真徧尔前虽观圆融三谛但是自行观行相似约位仍在若俗若真是故虽圆未名破徧住后尚须节节离爱方能令净余位无明。
　　【科】通塞四者。
　　【科】一三止三观在一心中仍了开权诸法无外节节检校能着之心无检无着方乃名通。
　　【科】二一心止观仍须善达通中之塞塞中苦集无明蔽等无非法界成於无作谛缘度也。
　　【科】三初心宝渚六即甄分故得毫善皆成佛因。
　　【科】四须了能破转为所破谓贼为将此喻可知若不尔者不见说观然成或过乃成菩萨旃陀罗也。
　　【科】道品四者。
　　【科】一为示闻观大小俱须讲者唯约小位辨之尚失小乘相生相摄况复余耶大乘观者大小俱弃将何以为所行之轨。
　　【科】二须用诸品展转调停诸家纵修唯云念处后品何妨而不用之。
　　【科】三圆道品后明三空门他既不明能通何在如世行道至无门可入。
　　【科】四与一切行名异体同具如摄法文中广明。
　　【科】正助四者。
　　【科】一圆顿仍须助开三脱近代修者得语为证是故不论助治开门。
　　【科】二别教教道仍名为事乃至用圆犹名理助助成理发案位胜进。
　　【科】三虽用三教而为助治仍须委用对转兼具他无一番况复诸句。
　　【科】四六度乃至一十二条成道转法轮入涅盘等俱须四教事理合行。
　　【科】次位四者。
　　【科】一始终不二仍须六即弘教修观咸须委知方免初住称为妙觉。
　　【科】二他又不立五品六根法华之文便为无用。
　　【科】三约阴界入而辨次位。
　　【科】四六时五悔为入位方便他不明之将何以为圆行之始。
　　【科】安忍四者。
　　【科】一虽行六度事理相即即位未深因生违顺他不辨此牵破观心不入六根良由於此。
　　【科】二事理虽即须知此位烦恼全在岂以粗心暂时小息便计此相而为果头若叹为果头惭不敢受若降为凡下仍复鄙之二楹中间无所名也是故当知初品检量他己无分。
　　【科】三内外违顺俱安忍故须明识能忍所忍。
　　【科】四以三术自安令入后位。
　　【科】离爱四者一三界爱断仍受爱名二此顶堕名不同退堕三受。
　　【科】此互用得法受名四此位向后复须入位。

　　【科】○第五心境释疑例者

　　【科】略为二十番。
　　【科】问第一卷弘誓中云对法界起法界如何法界有起有对。
　　【科】答如前分别其义已显。
　　【科】若欲更论各有所以一者约理心佛无殊虽对虽起奚尝非理二者夫念起依理体达若起若对不出法界三者称理理既法界起对称理无非法界。
　　【科】今此文中义通三种意在前二故云起对复云法界此三即是六即意也初是理即次是名字观行相似。
　　【科】三即三是分真究竟二即问十界四运正起其相易知已起未起如何观察。
　　【科】答起已未起虽即不专的在一境然须形於正起之心则知已起为属何界望前为已望后为未是故已未望於欲正而得修观。
　　【科】问起已望前心相可识未起望后有后可望则名欲起何名未起。
　　【科】答对於后境知心未起名为未起心相欲生即是欲起是故二心心相全别。
　　【科】观此一运即具十界百界千如即空即中。
　　【科】故知虽观十界四运亡界亡运唯观三千即空即中无三名字能所淴合。
　　【科】是故不同赖缘之假无自性空空假不二名之为中。
　　【科】故借喻云诸色心现时如金银隐起金处异名生与金无前后亦如官路土私人掘为像智者知路土凡愚谓像生后时官欲行还将像填路像本不生灭路亦无新故。
　　【科】四问外无情色不与心俱如何复能具足三德而云三德徧一切处。
　　【科】答何但外色不与心俱内身亦如草木瓦砾。
　　【科】若论具德不独向心由心变故谓内心外色心非内外故色无内外而内而外随其心净则佛土净随佛土净则智慧净色心净故诸法净诸法净故色心净何得独云外色非心。
　　【科】是故破法徧中以识例色第七卷末若心若色无非大车。
　　【科】五问今现见青黄赤白如何即是真如法界。
　　【科】答言青等执情所见言法界者从理而说何得将情以难於理今所观者违情观理不可更令违理顺情。
　　【科】又青等是世谛法界是真谛又青等是世谛少分法界是三谛全分。
　　【科】又青等是肉天二眼所见少分法界是佛眼所见全分。
　　【科】一眼具五眼青等具诸法一谛三谛亦复如是是故。
　　【科】不得以青等难於法界。
　　【科】故弃盖中云色非味非离凡夫自味二乘自离色体本来法界常住。
　　【科】六问发菩提心求於极果果地自然能应一切何须必假大悲居先而云佛菩提心从大悲起。
　　【科】答若无大悲熏於法性理藏性法无由得开藏若不开尚无初住何况极果是故不以大悲熏心后时则无能利之法。
　　【科】问若尔十法成乘何不以大悲居初而但以妙境为首。
　　【科】答通涂次第理境居初若发心中大悲为首。
　　【科】七问安心初云本来寂灭为修为性。
　　【科】答若云心性本寂本灭寂即是止灭即是观此约理性若云体妄即是法性法性无起达妄本空空亦无灭此约修观说亦是修性合说故。
　　【科】八问总安心中止观圆修下别安中但是偏修如何得云以总冠别。
　　【科】答所云偏者非永别也止是观家之止观是止家之观体同用别暂适行宜故知即总俱时而异随用故分顺理故合若其离成三谛次第之别此则止观不可俱时具如诸教分别相状若圆安者如总安初云不动止只是不动智不动智只是不动止以此同体而冠於别故无二也。
　　【科】九问安心初云但信法性不信其诸为唯法性无复其诸若都无者现见诸法复云法性具一切法。
　　【科】答以众生久劫但着诸法不信法性破昔计故约对治说令於诸法纯见法性若见法性即见法性纯是诸法是诸法性本无名字约破立说名性名法。
　　【科】十问诸文皆云色心不二若欲观察如何立观。
　　【科】答心色一体无前无后皆是法界。
　　【科】修观次第必先内心。
　　【科】内心若净以此净心历一切法任运淴合又亦先了万法唯心方可观心能了诸法则见诸法唯心唯色当知一切由心分别诸法何曾自谓同异。
　　【科】故占察经云观有二种一者唯识二者实相实相观理唯识历事。
　　【科】事理不二观道稍开能了此者可与论道。
　　【科】十一问安心中云体其实不起灭妄谓起灭为当只除妄谓犹存起灭为体妄谓令无起灭。
　　【科】答此亦无别须善其意若单论理非起非性若约果德则性不妨起若约众生唯起迷性若圣鉴凡即起只是性今从反迷归悟以说令离起归性见非起性仍恐迷者离起求性故令体起其实不起起既不起灭亦无灭。
　　【科】十二问既云一心止观何得更立六十四番答六十四番者约根约行回转相资总徧而论有六十四行者何必尽具诸数又论其体性只是约於法性寂照自在堪用故尔许尔。
　　【科】十三问即此文中或云诸法即是法性或云四运四性推检何者为要。
　　【科】答夫观心法有事有理从理唯达法性更不余涂从事则专照起心四性叵得亦名本末本末相映事理不二。
　　【科】十四问法华玄文境能照智虽引诚证理亦难明。
　　【科】答顺方便教理不可会。
　　【科】若从极说於理易融以心为境心亦能照能所俱心心体俱徧心心相照於理甚明。
　　【科】故不可思议境初云不可思议境即是观。
　　【科】以是得为四句分别。
　　【科】境照於境境照於智智照於境智照於智。
　　【科】照者方照非说可穷照者应说非照可了说者方说非照可穷说者应照非说可了。
　　【科】是故不同世谓顽境以为所照又亦不同偏小妄心以为所照又亦不同假立真如以为所照所照既尔能照亦然不可率尔。
　　【科】十五问破法徧中云须先用无生为首者门后料简云何复云无生是智无灭是断智则是观断则是止应无生门唯观无止。
　　【科】答破徧门意从事偏说故文中云有定之慧而尽净之具如记中广分别说。
　　【科】十六问禅境初十二因缘观不思议境初云不同世人取着一念能具三千为唯此中诸境皆然。
　　【科】答一切皆尔。
　　【科】十七问若尔应当取着心中不具三千。
　　【科】等此准用观观境而说。
　　【科】取着之心本是诸法照此着心缘生虚假假中三千自体性空即是心性不可思议圆妙三谛。
　　【科】譬如空华华与空体无一无别此空不当华之与空对华说空空无名字。
　　【科】以此细推诸法皆尔。
　　【科】十八问十二因缘妙境文中束为三道以对三德苦身质阂那对法身。
　　【科】答此约理说的相翻对以身对身故作此说实论三体更无前后且论无始苦轮无际与业烦恼不并不别况今文中约於一念十界百界以论因缘约此因缘以论三道约此三道以论三德是故三道及以三德并无前后性德三因无时不具岂更问质阂等耶。
　　【科】十九问有人问云此土真诠禀承有绪虽教科开广而本味仍存寻求宗源自可会本何须复立一心三观四运推检溷我清流。
　　【科】答浚流本清挠之未浊。
　　【科】真源体净混也讵妨设使印度一圣来仪未若兜率。
　　【科】二生垂降故东阳大士位居等觉尚以三观四运而为心要。
　　【科】故独自诗云独自精其实离声名三观一心融万品荆棘丛林何处生。
　　【科】独自作问我心中何所着推捡四运并无生千端万累何能缚。
　　【科】况复三观本宗缨络。
　　【科】补处大士金口亲承。
　　【科】故知一家教门远禀佛经复与大士宛如符契。
　　【科】况所用义旨以法华为宗骨以智论为指南以大经为扶疏以大品为观法引诸经以增信引诸论以助成。
　　【科】观心为经诸法为纬织成部帙不与他同。
　　【科】问大师口决纯为治病为复更有余心要耶。
　　【科】答诸皆治病。
　　【科】唯有一偈云师尝教诫言实心系实境实缘次第生实实迭相注自然入实理。
　　【科】释曰心若系境境必系心心境相系名为实缘复由后心心心相续心心相系名迭相注即是心注於境境注於境境注於心心心境境念念相注如是次第剎那无间自然从於观行相似以入分证故云入实。

　　【科】第六行解相资例者

　　【科】如分别中总以十义分别十章於中且约自行化他则前八自行於中去果论因则果报为果非今正意前七为因正明修相於七因中前五生解后二为行。
　　【科】分别文中虽以起教取譬於自起教化他义当於解越次取文兼化他故故自行解唯前五章是也。
　　【科】大意虽有行及果报等文但是示行及果报等令知始末非谓即是修行相也。
　　【科】何者修行俱须二十五法以为方便十乘十境以为正修。
　　【科】所以者何若无十境乘则无体若无十法名坏驴车。
　　【科】故知必须五章以生妙解於生解中大意则略解始终自他因果则文略而意宽次四专在名体则文理俱广。
　　【科】故以广解导於行始使二十五法随教甄分会开废粗方可得名妙行之首也。
　　【科】是故五章一不可废若用此解而修十法则但释十法名宗次第於理自足而今文中相犹广者为钝根者仍恐不晓观法次第故引前解入观委论又恐繁文故於阴入具释十法九境比知是故诸文不无旁正。
　　【科】且如十境只一念心行之地也一一显示境相不同行之种也。
　　【科】一一起於十乘观法行之雨也一一转成不思议境行之牙也一一发心行之干也一一安心行之叶也一一破徧乃至正助行之华也一一次位以至离爱行之果也。
　　【科】若无六事道树不端。
　　【科】次第虽尔若从人说上根即於境种而生於果故文云直闻是言病即除愈为中下根更须后法是故文云至长者所为合众药。
　　【科】又於十乘一一复须了其文旨一一皆依不思议寂照止观文之髓也一一乘相生起次第文之骨也一一引事助成行相文之肉也广破古旧问答释疑文之肤也。
　　【科】又释名等四文兼於肤义兼於肉意即骨也意下所诣即是髓也。
　　【科】若无四事法身不成。
　　【科】是故读者行者须知缓急无得谬指偏言僻意令行不周。
　　【科】修行之来岂过集解而起方便行因得果果满教他他机我应感应斯息自他同归灭理真性。
　　【科】今之一部意唯若是故此十章摄无不尽。

　　【科】○第七喻疑显正例者

　　【科】此所学宗同禀一师文理相承终无异解忽遇僻者因问异答事不获已而征喻之。
　　【科】问顿教有几种。
　　【科】答有渐顿及顿顿。
　　【科】喻曰夫讲贯之法先观本文本文立名不可取异求异会释仍须体同顿顿之名经论不出一家着述诸部所无若名体俱无修行何托若以顿顿是圆如圆圆等此义可尔既分二顿渐顿为圆更加顿顿为何所拟。
　　【科】问此二位者断惑何殊。
　　【科】答二位不同若渐顿者初住已前四住先除若顿顿者初住已前圆伏五住登住已去圆破五住。
　　【科】喻曰初住已前四住先除引证属圆处处皆尔故圆教四念处云如冶铁作器本为成器非为除垢粗垢先除非关渐次顿顿既云登住圆破即显住前五住全在当知此义非别非圆圆则初住唯破无明不应入住五住俱断别须住前五住全在住破四住行破尘沙登地方破一品无明故知非别离二别立无教可凭。
　　【科】问二顿修成其相何别。
　　【科】答渐顿观者空观先成顿顿观者三观俱证。
　　【科】喻曰此甚违背一家教文既云渐圆是四教中圆应依六即判此圆位则不应云空观先成何者五品即是观行三观六根即是相似三观初住已去分证三观如何乃云空观先成又复不识见思先落似位之意若先成者何名似即顿顿既云三观俱证为是何位若在初住与渐顿何别若在住前都无此理若云住前但伏初住俱断诸教无文方成邪说。
　　【科】问据何得知有二种顿。
　　【科】答准玄文八教谓渐顿秘密不定渐又四谓藏通别圆此四兼前名为八教渐中既有最后一圆渐外又复更立一顿故知前圆但是渐圆别立一顿即是顿顿频将此义以难他人他无对者唯我独知。
　　【科】喻曰依此所判则有多妨。
　　【科】一者不识教名之妨别立一顿乃是华严最初顿部佛初成道未游诸会不从渐来直说於大大部在初故名为顿部仍兼别不得妙名岂以兼别之经翻为顿顿法华独显却号渐圆。
　　【科】二者不识渐开之妨言渐开者准法华玄华严顿后别为小机不动不降施於渐教渐教之初先说三藏三藏教后弹斥洮汰方具用四故云开出故玄文中自鹿苑来至般若会皆名为渐岂此渐中有於圆教便名渐圆又玄第十渐顿判教自华严来至般若会皆有渐顿华严圆教与方等般若中圆圆既不殊亦应并名为顿顿何独华严若方等般若中圆名渐圆者则华严圆教亦名渐顿何关余部。
　　【科】三者不识教体之妨若渐开出四如开拳为指唯指无拳合四为渐如合指为拳唯拳无指存渐则教唯有四没渐则教唯有七俱存必一边无体立八则体惬名宽。
　　【科】四者抑挫法华之妨近代判教多以华严为根本法轮以法华为枝末法轮唯天台大师灵鹫亲承大苏妙悟自着章疏以十义比之迹门尚殊本门永异故玄文中凡诸解释皆先约教判则三粗一妙次约味判则四粗一妙如何以粗称为顿顿以妙翻作渐圆。
　　【科】五者不识顿名之妨若从行为名圆只是顿是故旧题圆顿止观若从味立称则顿异於圆故判初味云高山顿说若将判味兼带之顿以斥判教独显之圆一何误哉一何误哉。
　　【科】六者违拒本宗之妨本师赞为独妙学者毁为渐圆抑实扬权有何利益。
　　【科】七者违文背义之妨经云已说今说当说而於其中法华第一华严至般若名已说无量义经名今说大般涅盘经名当说依彼所判则已说第一何关法华。
　　【科】如此独知闻者掩耳。
　　【科】问从渐开四并前但七何成八教。
　　【科】答开出四已仍有一渐。
　　【科】喻曰如前第三妨中足知迷误彼既不知渐从鹿苑以至般若将何别立一渐教耶若知鹿苑至般若来约时名渐终不辄判四教中圆名为渐圆岂判法华劣於乳教。
　　【科】问法华经部为是何顿。
　　【科】知非顿顿。
　　【科】喻曰此师非但不识顿渐之名亦乃不晓结文之意玄文释前四味教竟次以渐等结释法华云非顿渐秘密不定初云今法华是显露非秘密是定非不定结非秘密不定秘密不定通前四时次云是渐顿非渐渐结非前顿后渐教。
　　【科】言渐顿者约前四时渐中有顿顿中有渐今法华经迹门圆说与渐顿中其义不殊但异渐中渐耳。
　　【科】言渐渐者鹿苑一方等三般若二。
　　【科】顿中之渐即是别教与渐中渐其义不殊故不须简顿中之顿同渐中之顿亦同法华是故顿教不须别简。
　　【科】故玄后文今法华迹门与诸经有同有异本门与诸经一向异。
　　【科】同者谓诸部中圆异者谓诸部中兼於三教。
　　【科】不见此意望声释义便谓法华但是渐顿非顿顿也。
　　【科】文中只云非是渐渐何曾复云不是顿顿。
　　【科】问复何得知法华是渐顿华严是顿顿。
　　【科】答据法华中诸声闻人从於小来经历诸味至法华会方始开顿故知法华是渐顿也华严居初不经诸味故是顿顿。
　　【科】喻曰今法华经圆极顿足此从於法不从於人不应声闻从於渐来即依声闻判经为渐。
　　【科】况复声闻不过五百千二二千此等但名开权显实又有菩萨开显何独声闻如云菩萨闻是法疑网皆已除等。
　　【科】又下文云无数诸佛子闻世尊分别说得法利者大喜充徧身又有显本如分别功德品中三千微尘数乃至一四天下又八世界尘数初发菩提心况下方踊现并妙音东来严王诸营从文殊所教化。
　　【科】如是诸众何曾历四味。
　　【科】应当从此方判经为顿顿。
　　【科】况复法师品现在若灭后若有闻一句皆与授佛记。
　　【科】华严经众虽不游渐有二义故不及法华一带别二。
　　【科】覆本岂阙二义便称顿顿具二义者称为渐耶问亦有菩萨法华闻顿而独从声闻判耶。
　　【科】答据多分说。
　　【科】喻曰如前所引应以八界及闻一句为多而反以声闻为多者非但玄理不会亦乃读文未熟。
　　【科】应知声闻钝根菩萨法华经前机缘未熟不堪闻顿更以方等般若调治方堪来至法华闻顿是故应判此法华经是开渐显顿故名渐顿。
　　【科】人不见之谓非顿顿。
　　【科】问据何得知渐圆之教四住先落。
　　【科】答如引仁王长别苦轮既云别苦知是渐顿如引法华六根清净云肉眼等知是顿顿。
　　【科】喻曰此一家义前后皆引仁王以证法华法华云无漏意根仁王云长别三界两经皆是四住先落且於界内得无漏名有漏业除故云长别当知二处文义本同如何分擗以证两顿。
　　【科】问三种止观中圆顿止观是何顿耶。
　　【科】答是渐顿何以得知如第一卷以三譬喻三止观以通者腾空喻於圆顿至第七卷识通塞中中即三观破於神通神通被破故非顿顿文云别则略指三门大意在一顿又三止观竟又云今依经更明圆顿又第五卷安心文末初约三止观结数次又约一心止观结数又第一结发心文先三止观结次云又以一止观结此等皆是三止观外别一顿顿之正文也。
　　【科】喻曰一往引证似有所凭子细推求都无所据何以故以违文故生多妨故。
　　【科】何者如破神通及依经更明文在序中序是章安所置说止观时未有此序如何预将正文破之。
　　【科】又三观本传南岳如何弟子反破师宗乃成逆路伽耶论又南岳禀承慧文龙树既破师法观心论中何须更云归命祖师。
　　【科】况两处神通其义各别序中以顿行者譬通者履空空无浅深履者阶降空喻顿理履譬行仪行虽阶差仍名圆渐理无深浅不当偏圆第七卷中以步马神通喻横别三观神通即是别相之中故以中即三观破横别之中。
　　【科】如何不见近文远破未生之序。
　　【科】次依经文更明者前以三喻证三文竟更依华严以证圆文故云更明再治定文意在於此。
　　【科】如何见一更字便於三外立顿顿名若引华严即名顿顿者玄第十卷亦引华严方等般若圆证於顿华严既其非是渐圆方等般若宁非顿顿。
　　【科】言别则略指三门大意在一顿者彼料简文问略明三种止观略与大意名相似同是故重问云何同异答中分於通别二意通则略指只是大意别则略与大异不同以不同故略有三种大意但在三中之一故文云渐与不定置而不论。
　　【科】人不见之便於三外别立顿顿。
　　【科】安心文末先以次第三观结数次以一心结数次第义当於别一心义当於圆此圆还同初总安心为结数故义开三别次还依本以结一心。
　　【科】不见此意异说便生。
　　【科】言发心文末一止观结者大意五章文相宽总是故皆以止观结之或时唯用一止观结如六即文六文皆一或复唯用三止观结如随自意文末或时俱用三一结之如前所引复阙无结文如常行等三种三昧。
　　【科】又若俱用三一结者只是通别不同何者一种结云发菩提心即是观邪僻心息即是止当知三种无不发心邪僻心息又三种结者亦是通义以通三故是故结之始从三藏终至圆顿皆悉有於渐顿不定具如第三偏圆文中及玄文第十判教中四教是别三种是通此第一文不历四教一一三结总以四教共为三结以三对一三复为别。
　　【科】人不见之便以又以之言凭兹别立深不可也。
　　【科】问两种顿位同异云何。
　　【科】答住前则别登住则同。
　　【科】喻曰凡列位者皆须准教及以古师一家立位唯分四别一期教迹因果显着有始有终莫过此四三藏则四果支佛百劫僧祇通教则三乘共位及名别义通别圆并立五十二位但行有奢促断伏不同圆依法华更加五品一家所用诸部咸然辄不曾闻两顿之位已如前破。
　　【科】问何故分别立二顿耶。
　　【科】答由根利钝立二不同。
　　【科】喻曰自昔承禀一圆家教法不见二顿而分两根处处文中但云华严兼於利钝利则圆教钝则别人或一一教中而分三根或信法二行以分利钝是则教教部部无不皆然来至法华同入一实无容开会同一根性仍称为钝覆权隐迹有钝有利而名为利深不可也。
　　【科】问方等中四渐中开四两四中圆为何同异。
　　【科】答但是四教中圆皆是渐圆。
　　【科】喻曰此师不识渐教之义是故不知方等只是渐中之一谓言渐教与方等殊即便答云但是四教皆名为渐若知不别云何便答但是之言借使法华会前四教中圆皆名渐圆法华开权独显一圆何故仍立渐圆之称若尔但识四教从渐之言不了法华开废等意因兹暗立渐顿之言。
　　【科】问涅盘中圆复何差别。
　　【科】答亦是渐圆。
　　【科】喻曰若如所判始自鹿苑终至涅盘一槩渐圆玄文何故苦破光宅光宅仍以法华异昔引昔通谩尚乃破之此师禀受山门翻更不如光宅应云涅盘虽四前三知圆方等虽四三不入实渐中开四不殊方等诸文盛说何足复疑依彼所论涅盘圆伊便成无用复有一行乃是徒设。
　　【科】问涅盘四教俱入圆不。
　　【科】答有不入者十仙外道即是其流。
　　【科】喻曰徒闻涅盘入实之言不晓捃拾得入之意若十仙不入三修岂闻初后俱无中间宁入十仙不入世尊何故为其说常破云汝外道中因虽是常而果无常我佛法中因是无常而果是常乃至陈如色常受想行识常余诸外道大意皆尔如何谬判以为无常易见之文尚谬况复难见耶。
　　【科】问止观第一卷后多种譬文如迦陵频伽声捣万种为丸在大海浴阿伽陀药等为喻何顿。
　　【科】答并是渐顿何以故犹在[谷-禾+卵]中万种须捣须待诸水入於大海合诸药为阿伽陀故是渐顿若不出[谷-禾+卵]诸水是海不捣万种不合为药任运自具方是顿顿。
　　【科】喻曰此中二失一者不晓喻旨二者违於自言。
　　【科】不晓喻者夫言喻者但约少分故大经云不可以喻喻真解脱如雪山类象岂可求其尾牙举扇喻月岂可求其光挂况本文意意在一法具是诸法取现见者以之为喻未入海诸水不具未捣为丸众气不足自余诸鸟[谷-禾+卵]中不鸣余药虽合治病不徧故用此等以为顿喻如何破喻而为渐圆养子不肖过而难他喻即其事也。
　　【科】二违自言者自立大意以为顿顿此等喻文皆在大意如何自斥以为渐圆。
　　【科】问第一卷中实非父子两谓路人此喻何等。
　　【科】答实非骨肉是前两教两谓路人是后两教。
　　【科】喻曰此深不见文中喻意文以界内界外各有一理理各两教以为能诠并用四谛以为迷解文中自合瞋以譬集打譬苦若两谓父子瞋打薄者以譬直教两谓路人瞋打厚者以喻纡回此谓道谛智解不同故使灭谛即离亦别若即解者苦集即理如路人为父子若离解者苦集异理如父子为路人当知实非骨肉两谓路人但约拙教一离义尔亦阙分判界内外是何等拙而便跨节以为四教具如止观记中释。
　　【科】问渐之与别为同为异。
　　【科】答此二不同渐则开四别不开四。
　　【科】喻曰既其不识渐教开四徒与别教辨异何益。
　　【科】今言渐别皆应开四者两文不同渐教开四已如前说别开四者具如别教四弘之中结四谛境皆历四教但须委知开四所以然於别人自行化他未必全立四教之名但云界内界外曲直巧拙自行则次第竖入化他则随缘横被被机虽横行终成竖自行虽竖徧学成横如初入空偏用析体以破见思仍是偏用一门自行若至十行为利他故方始徧习析体八门及以无量无作八门尔时所习乃得名横是则是他四教义足。
　　【科】读文不委义理轻疎而便谬判别不开四。
　　【科】问商略之文为是何处。
　　【科】答挹流寻源已下文是。
　　【科】喻曰此亦二失一者不晓新旧文意二者商略谬判祖承。
　　【科】初不晓文意者旧文十章前五是序后五是正故旧本初云窃念述闻共为十章商略等五名为窃念己之私窃念兴序故开章等五名为述闻述已亲从法会闻故再治改者良以窃念不应连接述闻为十故废商略五章之名章名虽废仍存其文述闻五章次第虽在亦没章名新移商略之文以为引证之例首加止观等字用为通序则以挹流等文用拟别序人不见之便为乱说空张旧本商略以消别序新文柰何商略之文复彰祖承之后甚不可也。
　　【科】问挹流已下正当旧本祖承之文如何将为商略文耶。
　　【科】答正是商略有师无师故云商略。
　　【科】喻曰旧释商略云略述佛经粗彰圆意故云商略即引华严了达贤首闻圆等文今乃判他祖承之文而为商略有师无师既将祖承以为商略祖承傥更指后弁差从始至终重重妄说。
　　【科】问有情心法并有情之色及外依报此之三法顿及顿顿起观何殊。
　　【科】答顿顿随观即具诸法渐顿心具余二则无。
　　【科】喻曰据此答文却用渐圆为顿顿。
　　【科】何者四教中圆奚尝不云三处具法故四念处圆文中云非但唯识亦乃唯色唯声唯触。
　　【科】三处具法正是四教末后之圆。
　　【科】今谬判为顿顿文者验知诸判但用胸襟。
　　【科】又渐圆既知心具诸法诸法徧摄岂隔色耶。
　　【科】色摄入心心即是色如何谬判唯心具耶。
　　【科】若别教人初心色心并不具法何独色耶。
　　【科】渐顿回互教门杂矣教门既杂依教修观冥如夜游。
　　【科】问此二种观初心何别。
　　【科】答顿顿观者初发心时三谛俱观渐顿观者先观中道离於二边二观先成见思前破后证中道三谛方同。
　　【科】喻曰虽指文中三处五处以立顿顿既无正义约观判位亦无正文大师唯引诸经明位以证四教不见引证四教之外别立一顿况彼诸处顿顿之文尽是四教最后之圆彼以此圆判为渐圆云初发心者先观中道一切教法都无此文别则先观二边方乃见思先落岂有但观中道先破见思圆别不成都无所据。
　　【科】问一心三观与三观一心二文何别。
　　【科】答一心三观即是假三观一心即是空非三非一即是中为破步马神通故云空假若论顿顿一中具三喻曰本论三观须有所以此是佛法大体又是一家要门凡用其名须得指实既用此三格一切法应晓三意方尽其门。
　　【科】一者对境成观如观一心为不思议境及破法徧等文是也。
　　【科】二者覆疏收束如第一卷合散非合非散三一非三非一等是。
　　【科】三者寄名义立如门非门非门非不门权实非权非实等是。
　　【科】此三观一心一心三观都非此之三观意。
　　【科】只是翻对破彼纵横观纵观唯约次第之三而不得一故以即一而三破彼纵义故云一心三观破竖通塞横观唯得各别之一而不得三故以即三之一破彼横文故云三观一心破彼横通塞。
　　【科】人不见此便加双非以对三观。
　　【科】又文自云空即三故破步涉假即三故破乘马中即三故破通神。
　　【科】彼师乃云为破步马神通故云空假。
　　【科】步马元是单空单假何须更以空假破之。
　　【科】破於横别步马神通正用圆教一中具三。
　　【科】何故别云若论顿顿一中具三此是违文谬说令迷文者信之亦是立观违文令误观者辄受。
　　【科】问相待绝待有何同异。
　　【科】答顿顿是绝待渐顿是相待。
　　【科】喻曰误之甚矣依此所判则应相待绝待俱非顿顿。
　　【科】何者以玄文中判今法华具有二义谓相待绝待。
　　【科】若尔何处别有顿顿绝耶。
　　【科】又依彼所判则唯华严是绝法华纯待若知法华具有二义复以待绝分为二顿当知此判自语相违据斯以论俱迷二待。
　　【科】何者二待并须非渐唯顿判为相待又判为渐此复一重自语相背凡言相待待前诸教为渐为粗方今法华是顿是妙顿居渐后兼所破说对渐明顿故云渐顿人不见之徒分待绝以对二经。
　　【科】又亦不识绝待之意绝於所待名绝待者方是妙顿彼乃离顿待别立绝名何为顿顿。
　　【科】问此法华之文具足二待岂可离文判属二涂。
　　【科】答会竟无二未会则别。
　　【科】喻曰此师非但迷於玄文待绝之名亦乃不达法华开会之意一代教法会在法华彼判法华唯有相待更立何部称为会经若以法华会入华严实无开显之说若尔两俱未会应别立一经以会斯二若以观会会则无文。
　　【科】今家所判以法华之绝绝彼华严当知华报未绝明矣又何但未绝亦乃无待以兼别故独显不成尚非相待绝何所寄。
　　【科】会竟无二还归法华何故判之云非顿顿。
　　【科】问法华之文岂有不会。
　　【科】答对前称待应无别理。
　　【科】喻曰若据此答定判法华唯有相待虽有相待理亦不周但得待前之言失於能对之妙纵使法华但有相待终成不晓所待之名所待即前诸粗前谓华严若望彼所判还负己宗华严既粗顿顿何在法华咸妙顿顿不疑相待既然绝待可判。
　　【科】问修观之法准义用文既同法华应依会义因何对昔而分二涂又以法华为不会乃将华严为绝待。
　　【科】答修观不同於教是故观二教一。
　　【科】喻曰凡修观者必依於教若观二教一其理不成法华既融只应还依融义修观其虚立二观谬以绝为华严会义既归法华顿顿之名徒设况教一观二一观无文又与立宗全成乖互本立华严为顿顿顿顿却归於法华顿义既归於法华言判为渐者谬矣。
　　【科】问观本依教无教如何立观。
　　【科】答根别。
　　【科】喻曰此乃临急之说不思前后相违观既随根根本顺教有根无教同於本迷若以顿顿为华严则渐圆无教若以法华为渐教则顿顿无文。
　　【科】问曰云何名为顿顿观相。
　　【科】答前即后故名空后即前故名假前后不二名中。
　　【科】喻曰后即是前何异前即是后徒於不二前后谬立空假之名实未能知三观相状。
　　【科】又自说云顿顿如法华六根清净位但云六根清净不云先断见思故知是顿顿渐圆如仁王十信菩萨位既云长别苦海即是先除见思故云渐顿。
　　【科】喻曰自言相违不可穷尽初以法华为渐顿今以法华为顿顿况复不知山门诸部并将仁王以证法华法华云无漏意根仁王云长别苦海无漏与别苦但有因果之殊不见义同从文分二。
　　【科】又云前文既云大意在一顿当知五略正明顿顿释名已去并是渐顿。
　　【科】喻曰大意与下文但是广略之殊如何分二故分别中将大意对八章十义分别广略即其一焉岂有略顿而广渐耶。
　　【科】又第五初列前六重以开解今依解以立行如何以解为顿顿以行为渐圆依解起行行既违解此乃目视东而足西膏南而明北。
　　【科】又若大意唯在於顿顿何故大行通引三乘若下文唯在於渐圆何故复有一心止观及中即三观破前神通又若大意唯在顿顿何故发心四谛四弘十种发心皆列四教下文属渐破亦同前。
　　【科】文既相违依何立行。
　　【科】又云此之两观初心修观太难分别须自入观方乃得知。
　　【科】喻曰如破徧初初入无生咸须依教况大章生解以导行初。
　　【科】既云分别太难信是解心冥昧解既冥昧入观无由彼解未明便推入观何异暗证增上鼠即鸟空而宣入证之言令他生於圣想忽令领纳说实坠於过人实得说尚招愆违想故当重衅。
　　【科】又若实得为何位次若假名与他何异若五品位便同大师。
　　【科】予实不裁证者自了愿不欺圣无违自心。
　　【科】又云依顶法师十二部经观心之文修观必得。
　　【科】喻曰夫三观者义唯三种。
　　【科】一者从行唯於万境观一心万境唯殊妙观理等如观阴等即其意也。
　　【科】二约法相如约四谛五行之文入一念心以为圆观。
　　【科】三托事相如王舍耆阇名从事立借事为观以导执情即如方等普贤其例可识。
　　【科】故十二部观寄事立名虽有三观之名十境十乘不列一部名下唯施一句。
　　【科】岂此一句能申观门若此一句足得修行十境十乘便成烦芿。
　　【科】故知偏指文中一句两句以为顿顿义同顽境体心踏心十卷之文便成无用兼出大师虚构之愆。
　　【科】问渐圆观但中中是实相不。
　　【科】答非即实相体是但中。
　　【科】喻曰实相与但中体同名异实即俱实权即俱权若约教释文但中在别修观次第仍居后心四教中圆一切诸文并皆初心圆修三观。
　　【科】彼将此观属顿顿人别为圆人立但中观徧寻诸部都无此文。
　　【科】唯烦恼境中斥失玄云不住调伏不住不调伏初心修中成双非失如何拾失以判法华苦哉苦哉不可救济。
　　【科】问初心修中既非实相是涅盘不。
　　【科】答是涅盘。
　　【科】喻曰涅盘实相大小名通。
　　【科】初心修中既非实相若非实相亦非涅盘若是涅盘亦是实相若是实相即是从初常观涅盘如何乃云非是实相云是涅盘。
　　【科】若从初心是小涅盘此通别二种菩萨偏是一往通涂而说若别论者通教菩萨至第七地恐堕涅盘如三恶道别教初心但名真谛仍不得立涅盘之名。
　　【科】故知初观唯在於顿言非实相是涅盘者无教可凭。
　　【科】问岂有但中名为初心观涅盘也。
　　【科】答有也。
　　【科】喻曰不知求教但任己言须无即无须有即有一家教相不见少判但中涅盘。
　　【科】问如其必有二种顿者大师何不分明显说。
　　【科】答如大意在一顿等即其文也又顶法师涅盘疏释不次第五行中云十信断或即是渐顿不断或者即是顿顿。
　　【科】喻曰大意一顿已如前破。
　　【科】彼引涅盘疏亲共对捡全无此文。
　　【科】应是续后谬思便将想心证义文所不载故使再捡无文。
　　【科】又大师诸文文所不载何须更引章安之文况复再捡全无何劳苦据。
　　【科】况复不次第行正是四教中圆。
　　【科】又数数常云有八教故故有二顿。
　　【科】喻曰八教中意具如前破。
　　【科】又云二顿初心非一向异虽异而同虽同而异。
　　【科】喻曰无将此异质窍他人不许渐圆即是顿顿理穷无据同异混和。
　　【科】问一色一香无非中道是何观相。
　　【科】答是渐顿非顿顿。
　　【科】喻曰此师已执初心修观但闻中道便谓渐圆而不晓於言偏理圆故大意云勿守语害圆诬罔圣意故经论名数或具或偏言下之旨理必周备大师以备具释偏言故大意中云空即不空等自语相违亦如前破。
　　【科】问初心起观若舍二边但观中道何异通教但有中名如何初心见此但理。
　　【科】便默不答。
　　【科】喻曰言若有旨言胜不言言既无归不言胜说凡修观者须立解心解心未成辄立此观言究理极以至无言。
　　【科】又云据文须分两种顿异初心修观实难分别。
　　【科】喻曰前云教唯有一观则有二此中复云文虽分两两观难分据兹又成文二观一前后违反不可复论故知学宗不得辄尔此时犹可旷累多生仍使未来不逢善友。
　　【科】问别教地前为登地双亡双照方便其义如何。
　　【科】答地前双凶登地双照至第二地又亡又照。
　　【科】喻曰非但观门失绪亦乃文义参差既云地前以为初地亡照方便当知正亡正照合在初地如何乃云登地双照地前双亡具如止观第三卷中此是读文未周不须别破。
　　【科】问何名四三昧是通修念佛是别修。
　　【科】答顶法师误应云四三昧是别修念佛是通修。
　　【科】喻曰此师自误推失与他今言通修者以四三昧摄一切行故曰通反以为别念佛通收诸行不徧乃是通中之一故名为别反名为通深不可也。
　　【科】又云三贤十圣住果报者此兼两教圆教三贤别教十圣。
　　【科】喻曰言果报者是实报土既生果报即是圆教四位之人此师但见是贤圣之名便分以为别圆两教贤圣之称乃借别名圆俱生实报即是正明圆位若言别教贤圣位不合生彼而判十地属别者圆四十位俱破无明因何乃分十地属别人又约证道地即是住何须分别纵存教道则十地以含两教亦无分义。
　　【科】问彼问人曰声问经渐名渐圆者八界发心不从渐来从此应判以为何教。
　　【科】答顿顿人也。
　　【科】喻曰难已如前何不从於八界尘数为判顿顿而名渐圆。
　　【科】自此已前略明观失教失不论。
　　【科】归命诸贤圣愿舍是非心为树涅盘因非欲贬量失。

　　止观义例(终)(以唐本摸写之)

